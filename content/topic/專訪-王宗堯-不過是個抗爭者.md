---
title: "【專訪】王宗堯　不過是個抗爭者"
author: "立場人語"
date: "2019-10-29T19:42:00"
categories:
  - "政治"
tags:
  - "王宗堯"
topics:
  - "抗爭之夏"
image: "http://web.archive.org/web/2020im_/https://assets.thestandnews.com/media/photos/greg-12_8OBTO_d8TbdlX.png"
original_url: "thestandnews.com/politics/專訪-王宗堯-不過是個抗爭者"
---
![](http://web.archive.org/web/2020im_/https://assets.thestandnews.com/media/photos/greg-12_8OBTO_d8TbdlX.png)

9 月 30 日清晨，不少人仍在床上呼呼大睡，王宗堯幾乎徹夜無眠，直至天亮。

前一天，港島區舉行「全球反極權大遊行」。遊行未開始，警方已在銅鑼灣、金鐘及灣仔發射多輪催淚彈，又出動水炮車驅散。最終有 97 人被捕，其中 96 人其後被控暴動；另有 48 人受傷送院，其中印尼記者右眼懷疑被警方布袋彈打傷。王宗堯肉緊地看新聞直播至深夜，看累了，就小睡一會。「但都無乜點瞓。」這種狀態，過去數月香港人太熟悉。

「咯咯咯。」早上 7 點半，屋外有人敲門，敲完一次又一次。他只覺古怪，「順豐唔會咁早。」一開門，一群 O 記警察帶同搜查令，凶神惡煞地踏進來。女友 Chloe 在旁舉機想拍下過程，但被警員阻撓；家裡有兩隻貓，一隻較怕事，只懂蜷作一團望著主人，「佢和理非少少」，另一隻貓比較勇武，盯著警察，警戒地叫。

「嗰下個心有些難過，唉，隻貓都咁勇敢咁想保護你。但你自己做唔到任何嘢。」王宗堯被捕了。

![](http://web.archive.org/web/2020im_/https://assets.thestandnews.com/media/photos/71817379_10156637364317544_6411778628329144320_o_Xhz0P_1200x0_A3em5.png)
> 王宗堯

**囚室裡圍爐取暖**

訪問約在金鐘一間餐廳，事前記者特地 send 訊息通知王宗堯：「請放心，不用踏足夏愨道。」

因為法庭下了禁足令。10 月 3 日，王宗堯被控 7.1 進入立法會會議廳一案於東區裁判法院提堂，他獲准保釋，不用遵守宵禁令，但需要每星期到所屬警署報到一次，及禁足涉案金鐘一帶——即夏愨道、立法會道、添華道、龍和道。

司法程序的關係，有關案情，王宗堯不便多談。但對於被捕及扣留的經歷，他有不少觀察。

清晨被捕後，王宗堯交出手機、八達通，其後被押入灣仔警署，先在律師陪同下於調查室落口供，然後再被送到大囚室。裡面除了他，還有四、五個人，當中有人有眼不識王宗堯。「佢係所謂詐騙案的受害者，比較離地少少，對呢場運動好唔熟悉。」也遇上被控非法集結的示威者。「有些罪名比較嚴重少少，入嚟就搖哂頭，覺得無喇，今次大鑊喇。又會擔心班警察究竟跟咗你幾耐，有無朋友、手足，甚至相遇過但唔識的同路人會受牽連？」

一間囚室幾個人，如何度過扣留時日？王宗堯路經其他囚室，通常都是愁雲慘霧，死氣沉沉。「都係瞓覺，個個瑟縮一角。」

他身處的囚室卻有些分別。「無乜嘢做梗係傾計啦。」他憶述。「我們鋪哂啲毯喺地下，大家圍埋坐喺度休息、訓覺、傾計、飲嘢，食飯……氣氛相對比較似去 camp。啲阿 sir 都幾莫名其妙。」

這叫苦中作樂。「大家嘗試去……圍爐取暖囉。其實你都已被拉咗入嚟，起碼我哋未死先吖。」

![](http://web.archive.org/web/2020im_/https://assets.thestandnews.com/media/photos/AP8I2877_KJqAm_Mboao9v.jpg)

**我的經歷算什麼**

被捕看似很不幸。但實情是 6 月以來，整場抗爭已有超過二千人被捕。說到底，王宗堯只是二千分一。

而他也一早想過被捕。這種心理準備，未必源於他做過什麼，而是因為明瞭自己身處什麼時代。五年前傘運，王宗堯被拍到頭戴工程帽現身龍和道，一夜間變成抗爭者心目中的「男神」。但在他眼中，當時抗爭風險畢竟較低，「前線同後面支援的人區分比較大，你可以在較安全的區域遊走，或者行去前線時會有心理準備，戴定充足的防禦用具。」

2019 年當然無呢隻歌仔唱。「你發覺，無論喺咩地方，係唔係所謂示威區；無論你係咪示威者，還是純粹出來食花生；無論你做的是鬧警察、嗌口號、唱《願榮光歸香港》、派水、做 first aid、記者……係人都拉得囉。」他苦笑。「俾人拉，你會覺得唔出奇。」

最近王宗堯與相熟的黃之鋒、羅冠聰等談起被捕，也難免自嘲：「係呀係呀，我都被人拉咗。大家可以 checkbox 呢樣嘢……好似入咗嗰個俱樂部。」說這句話的時候，他臉上有笑容，又或從容。

從王宗堯身上，你不太找到一種「我被捕了」的悲情。

「唔知點解，我成日睇件事好似好無乜所謂咁…」他同意這一點。「我冇乜嗰種『我係受害者』的心態。」

他被捕獲釋後，有些「黃絲」讚他是「真男神」，王宗堯倒不覺得自己「神」在哪兒。「你話係咪為香港人做咗好多嘢、犧牲好多，我覺得唔係囉。」四個多月來，二千多人被捕，一些人了結生命，王宗堯覺得，自己所遭遇的根本微不足道，「今時今日起碼我未死先……我未被人虐打，或者未試過喺一些示威的地方、範圍被警察暴力對待先。或者我未被自殺先，我未被消失先。」

正如被扣留灣仔警署那 36 小時，王宗堯一直擔心的，不是囚室內自己的罪名，而是警署外手足們的安危。當日是戰況最激烈的 10 月 1 日。「你知道有一個好大的示威、全港遍地開花的活動，你會擔心出面的朋友，仲有幾多人被人拉，或者有無人受傷。」

正是那一天，中五男生曾志健在荃灣被警方近距離實彈射擊左胸重傷。同日晚上，重獲自由的王宗堯得知消息，不禁眼泛淚光。

「我知，就算我喺外面都阻止唔到呢啲嘢發生，但你成日會覺得，自己萬一仲喺外面，會可以做到啲嘢？」他說，這種無力感很大。

![](http://web.archive.org/web/2020im_/https://assets.thestandnews.com/media/photos/gun-03_lr7FX.png)
> 10月1日曾志健中槍一刻

\*　　　\*　　　\*

**「藝人」王宗堯**

王宗堯今年 41 歲，近年做過不少電影、電視劇男主角，上過不少雜誌封面，被捧成「男神」。

有趣的是，10 月 1 日不少傳媒報道他被捕消息時，新聞標題都用上「藝人」二字——他不是「王宗堯」，而是「藝人王宗堯」。

為何要寫明？常理推斷有兩個可能。第一，因為大眾心目中，藝人因政治而被捕，非常罕見，特別有新聞性；第二，事主名氣不夠，單寫姓名未必人人認識——如果梁朝偉、周潤發被捕，名字前面會否寫明「藝人」？當然不。

又有些親中新聞專頁提到他被捕，下面大批留言奚落，當中最多人讚好的一條是：「好心啦，又唔係紅，個人以為自己男神。」

事實是，王宗堯從不覺得自己很特別。藝人不藝人，對他來說，並不重要。

「有些人會將自己係藝人或者公眾人物的身分放到好大，在鎂光燈下面好享受。」他不這樣想。「由以往都想做演員，多過想做其他嘢。」如果一個人自覺明星，被上門拘捕扣留上庭，也許是一件家醜不外傳的事；但若一心只想做個演員，可能會換個角度，像王宗堯一樣，向記者說出「入臭格可充實演員經驗」一類說話。

而且很理直氣壯。

「作為演員，有啲嘢你當然可以靠想像，但當有特別的經歷時，你會嘗試將自己擺喺個環境度，盡量去吸收。」他說。「食唔食嗰度啲飯，阿 sir 對你態度係點，放你喺多人囚室定獨立囚室，每一樣都係體驗。」

![](http://web.archive.org/web/2020im_/https://assets.thestandnews.com/media/photos/136614_1_QwWCG_yXU8fMl.jpg)
> 《壹獄壹世界》劇照，王宗堯為主角

當年他主演的 HKTV 劇集《選戰》有一對白：「你會唔會陪我一直行落去？」而在王宗堯眼中，一個好演員，正正必須陪整個社會一直行下去。「呢個認知好緊要，如果唔係，你就係一個平行時空裡面生存的演員。你的任何作品、做緊既嘢，都係無重量的。」當然，對於那些默不作聲的娛樂圈大多數，作品的重量、裡面的靈魂，或者並不重要；他們更著緊的，或是老闆命令、內地市場的重量。

王宗堯則甚至坦言，自從反送中運動展開，他自覺是一名抗爭者，遠多於什麼藝人。正如過去四個月他的生活日常——頻頻落場補位、狂睇新聞直播，也跟一般香港人沒有兩樣。

不過既然幸運地多了一個身份，或是些許名氣，究竟可以再做些什麼，對整場運動更有利？這是王宗堯日夜在想的事。

於是近月他幾乎每個 Instagram post 都與反送中運動有關；於是諷刺中國人權問題的《衰仔樂園》，翻譯版結尾附上他以廣東話教讀不同反送中口號的片段；於是，他不時當義載司機「接放學」，「起碼佢哋（示威者）認得我，大家會比較安心。」

「紅又好，唔紅又好，你用你自己應該有的身分，應該有的代言權，去履行一些社會責任。」

![](http://web.archive.org/web/2020im_/https://assets.thestandnews.com/media/photos/AP8I2914_jU01d_DPfsq_LBVTUYv.png)
> 王宗堯

\*　　　\*　　　\*

**後記：起點那一片人海**

上一次跟王宗堯傾談，是在近鵝頸橋的軒尼詩道上。那天是 6 月 9 日，一切的起點。

「藝人」在遊行隊伍裡總是特別受歡迎，王宗堯當然沒有例外——市民會跟你合照，記者蜂擁而上做訪問、拎 bite，包括本人。

當日寒喧完畢，正要訪問之際，我們身後突然傳來叫喊聲。有示威者嘗試衝破警方防線，迫使開放軒尼詩道東行線。終於有個黑衣青年成功突破，其他遊行人士趁機衝出去。最初行人路上的市民還在觀望，而明明他們踏前兩步，就是馬路。半分鐘後愈來愈多人從西行線攀壆而上。

人多，便成了路。

採訪完這一幕，再回頭，王宗堯的所謂「藝人」身影卻已湮沒於抗爭者的浩瀚人海。

藝人不藝人，重要嗎？這場運動裡，Who cares?

「如果你有良知，相信這個時代需要一些改變，或者真係想光復呢個香港……哪怕到最後徒勞無功，起碼你都唔係默默接受咗呢個事實。」

這是王宗堯，一個香港抗爭者的心聲。

![](http://web.archive.org/web/2020im_/https://assets.thestandnews.com/media/photos/62088845_10217436331252638_6080124195784622080_o-1_mTJEC_75EID.png)
> 資料圖片，2019年6月9日

文／梁俊勤  
攝／王偉健

原刊於[蘋果日報](http://web.archive.org/web/20210929070736/https://hk.news.appledaily.com/local/daily/article/20191029/20795738?utm_campaign=hkad_social_hk.nextmedia&utm_medium=social&utm_source=facebook&utm_content=link_post&fbclid=IwAR0tVYkewOt8bShIMtBRv7h4B8CQXyZXgjykQYiYUw5BMma38ERXhzTfV8I)