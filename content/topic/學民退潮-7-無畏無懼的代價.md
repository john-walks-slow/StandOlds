---
title: "【學民退潮 7】無畏無懼的代價"
author: "立場報道"
date: "2016-05-20T21:45:00"
categories:
  - "政治"
tags:
  - "學民思潮"
topics:
  - "學民退潮"
image: "http://web.archive.org/web/2020im_/https://assets.thestandnews.com/media/photos/965478_584485824917161_873198886_o_JJS9w_8qdMD.png"
original_url: "thestandnews.com/politics/學民退潮-7-無畏無懼的代價"
---
![](http://web.archive.org/web/2020im_/https://assets.thestandnews.com/media/photos/965478_584485824917161_873198886_o_JJS9w_8qdMD.png)
> 圖：學民思潮facebook專頁

> 受訪者：  
> **曹穎賢（Tinky）**　學民常委　今年17歲  
> **麥浚傑（正太）**　常委　18歲  
> **李宗澤（Wilson）**　常委　19歲  
> **周可愛（可愛）**　常委　19歲  
> **鍾禮謙（Johnny）**　秘書處主席　21歲  
> **伍善恆（Greg）**　常委　21歲  
> **周卓喬（卓喬）**　常委　21歲  
> **鍾展翹（阿包）**　常委　21歲
> 
> 【學民退潮】全部七篇文章請看：[講兩個有關學民的殘酷笑話。](../../%E5%AD%B8%E6%B0%91%E9%80%80%E6%BD%AE/")
> 
> [
> 
> 話說在學生運動仍由雙學主導時，學民內部流傳一個玩笑：DSE 23 分以上就入學聯，23 分以下就入學民。因為，要入學聯，首先，你要入到大學。
> 
> 不少人仍會稱呼學民思潮為「中學生」組織，但事實上，近年學民成員的比例，以非八大大專生佔多。當然，重考 DSE 的自修生也不少。
> 
> 講起重考。話說學民入面，不少人在 DSE 期間，都放不下學民，繼續擺街站，繼續派單張。於是，很多人一次不行，要考第二次，第三次。
> 
> 而學民入面有一號人物，叫正太（也就是本系列受訪者之一），1998 年出生，2012 年 14 歲的時候加入學民思潮反國教，是當時組織內最年輕的成員；那年九月，他剛升中三。
> 
> ![](http://web.archive.org/web/2020im_/https://assets.thestandnews.com/media/photos/jingtai-28_W3ULo.png)
> > 左：2012年7月29日，公民廣場上的正太；右：2016年5月的正太
> 
> 三年多過去，學民停運的時候，正太中四。
> 
> 當有學民人考完 DSE，估計自己下年要重考，或重考完一次，知道自己下年應該又要再考過之時，就會有人「安慰」說：「等埋正太一齊考啦~~」
> 
> 呢個時候，你只能覆一個「笑喊」。
> 
>  \*　　　\*　　　\*
> 
> 「入到 U 就入學聯，入唔到U就入學民」，學民內部除了中學生，成員主要是副學士、高級文憑及自資院校生；能夠順利升讀大學的人，少之又少。
> 
> 城大專上學院的公共行政及管理副學士課程（PAM），被戲稱為「學民科」：因為不少學民人都想讀與政治有關的課程，但入不到大學，就去報 PAM。曾經有一屆，PAM 有近十名學生是學民人。
> 
> 當然，將留級、入唔到大學、defer 等種種情況，全部歸咎於學民思潮，不太公平。畢竟成績不佳的原因有很多，包括本身成績就唔好、本身就唔鍾意讀書、大學又會唔小心 reg 錯科等，林林總總。
> 
> ](../../%E5%AD%B8%E6%B0%91%E9%80%80%E6%BD%AE/")
> 
> [而且，重點是，香港的大學本身就係好難入，](../../%E5%AD%B8%E6%B0%91%E9%80%80%E6%BD%AE/")[入學率十幾年來都得 18%](http://web.archive.org/web/20210917131719/https://www.hkptu.org/ptunews/640/headline-t) 。你不參與學民思潮，不代表就一定入得到。
> 
> 不過，說學民工作不會影響到成績，是自欺欺人。
> 
> 「考 DSE 中文筆試前一日，我仲擺緊街站。」
> 
> Wilson 是兩屆 DSE 考生，去年考第一次，當時他是學民秘書處成員。2015 年初，離政改表決尚餘數月，大家憂慮泛民隨時有人轉軚，學民勤開街站宣傳「重啟政改」訴求。但傘後大家心情頹喪，較少人有心力繼續參與學民事務，叫極都冇人應，唯有自己上。
> 
> 「我唔會將責任推落學民度。」Wilson 說得坦然。「呢個係我自己選擇。其實我可以劈炮，係我自己選擇去理學民啲嘢。」
> 
> Wilson 的例子較特別，因為他還有另一個更好的諉過對象：政府。
> 
> 剛升中六就撞正雨傘運動，Wilson 在傘運期間一直低調，也沒怎麼上前線，就是為了不想捲入官司，影響到 DSE；但警察要搞你，總會有方法。去年 4 月，Wilson DSE還沒考完，警方突然以 2013 年的沙田梁振英諮詢會示威為由，將 Wilson 拘捕。
> 
> ![](http://web.archive.org/web/2020im_/https://assets.thestandnews.com/media/photos/1421199_673498756015867_619381168_o_hKBrN.jpg)
> > 因2013年11月的沙官示威，Wilson（右）於2015年文憑試期間被捕。圖：學民思潮facebook專頁
> 
> 毫無懸念，今年又要考過。
> 
> \*　　　\*　　　\*
> 
> 雨傘運動之後，不再更新會籍退出組織的學民思潮成員逾百，外界喜以「內部不和」、「路線不合」等原因解釋，但實情，真的沒那麼複雜。
> 
> 「始終學生真係要返學。」據可愛所言，當時很多人離開，都是因為學業問題已到了懸崖邊。
> 
> 「唔通年年都爛 grade？你 defer，de 得幾多年？始終都要有段時間，擺返個focus落學業度。」
> 
> 可愛現時就讀自資學士學位，每年學費逾六萬，逐年加。「要畀咁昂貴嘅學費，就自然唔想再爛 grade、defer。代價真係好大。」
> 
> 「學生運動嚟講，頂盡咪年半，年半已經好 chur。要追返兩三個 sem 嘅 GPA，又要 defer。」阿包說。
> 
> 阿包現時就讀中大政政，不過他也是 DSE 後才加入學民思潮的。加入之後，他估計自己也不能準時畢業。
> 
> 「如果你 13、14 年開始參與政改運動，一路擺街站，一路撐到傘運完，」他為我們講解學民人的處境，「之後要返學、要追返，真係好 understandable。」
> 
> 學生運動的生命，就是如此。
> 
> 「係好大嘅取捨。」可愛嘆道。不過，她並沒有離開學民，並決定參選常委。
> 
> ![](http://web.archive.org/web/2020im_/https://assets.thestandnews.com/media/photos/9H3A9630_watermark_n6YBf.png)
> > 周可愛
> 
> 可愛於 2014 年 DSE 後加入學民思潮。她記得當時正值劉進圖事件，對她造成很大衝擊。「我覺得，這個社會出咗好大問題…身為中學生，我想做啲事，但唔知自己可以做到啲咩，就想試吓加入學民思潮，覺得應該可以改變到一啲嘢。」
> 
> 就這樣，可愛成為學民改制前最後一屆「地區行動組」的成員，甫加入學民就投身 622 公投的宣傳工作。「每派出一張單張我都會好興奮。啲人行過，我會 mark 實佢五、六秒，講講講，又好想知人哋收到單張會點諗。」」她回憶著。「次次開街站都講到口水乾。」
> 
> 「會覺得，原來自己可以做到。會覺得自己係個有價值的中學生。」
> 
> 不同區的市民會有不同反應，有市民會對他們說加油、為他們送上飲料西餅，也有市民不斷指罵，說些很難聽、很侮辱的說話。
> 
> 例如，「你哋啲學生搞咁多嘢，第時出嚟聽做雞啦！」
> 
> 「冇乜嘢，聽到慣晒。」可愛說。「越畀人話，越覺得要講。學民令我知道，咩係一個中學生應該做嘅事。」
> 
> \*　　　\*　　　\*
> 
> 香港市民看到穿上學民 TEE 的少年，總愛走近說一句「香港未來靠晒你哋啦！」；但如果脫下了學民 TEE，同一個市民又可能會覺得，這不過是一個爛身爛世的MK仔。
> 
> 周卓喬是其中一個。
> 
> 外界很少有人知道學民有這麼一號人物，但如果你問學民中人，開會時誰是深化論述的人？大家第一個會講阿包，然後就會提到卓喬。
> 
> 眼前的周卓喬，思慮周詳，見解獨到，對組織內部的問題根源看得通透，對目前的政治環境、路線的分歧、眾志的制肘，也分析得很深入，講解的時候條理分明，回應問題往往能直切核心。
> 
> 阿包與卓喬同齡，今年 21 歲。阿包讀中大政政，而卓喬，今年二戰 DSE，不打算再讀上去。
> 
> ![](http://web.archive.org/web/2020im_/https://assets.thestandnews.com/media/photos/chow_gASY4.png)
> > 周卓喬
> 
> 「我知自己鍾意讀書，但唔叻考試，」卓喬笑著解釋：「今年再考，純粹係想證明畀阿爸阿媽睇，佢哋個仔都係唔叻考試，唔好再逼我讀。」
> 
> 「呢個制度，係考試決定一切。我無謂嘥咁多時間去應付佢。」
> 
> 卓喬 2013 年加入學民，當時他中五；看著比他小兩歲的黃之鋒，在會議上侃侃而談，卓喬清楚感到自己與這班人的差距。「佢哋論述比我豐富得多，思維比我走得更前，我會諗，應該點去追近佢？」
> 
> 為了參與更多，卓喬牢牢記下會議上聽不明白的東西，回家就上網、搵資料，努力鑽研。「只要自己肯主動去學，就會有收穫。」
> 
> 猶記得那兩年夏天，卓喬與其他學民人不停在新界東各處擺街站，一個星期三至四日，每日早午晚，說服市民拒絕假普選、支持全民提名（後來是公民提名）；香港政制的根本問題，政改形勢的演變，不同普選方案的分野、法理基礎、優劣，他全部理解透徹，倒背如流。
> 
> 與此同時，他中五留了班。
> 
> \*　　　\*　　　\*
> 
> 學生光環是一種很吊詭的東西。
> 
> 大家關注學民人的 DSE 成績，也喜歡讀他們為了抗爭不惜放下學業的故事，覺得好感動。
> 
> 不論是因學民仔入不到大學而心涼，還是為學生擱下學業投入抗爭而心疼，其實背後的思路都是一樣的：學生正常係應該讀書，在學業與抗爭之間選擇抗爭，是一種「犧牲」、是後生仔特有的熱血，也就是，不理智的選擇。
> 
> 學民思潮的告別信中，指學民打破了「中學生不應參與政治」的禁忌。「2012 年反國教四年以嚟，學生議政嘅重要性一直發酵到今日，社會上咁重視呢一部份嘅聲音，學民思潮絕對有推動嘅角色。」Greg 總結。「唔會再有第二個中學生論政團體、或學生論政團體，可以去到學民思潮咁嘅 level。唔會再有。」
> 
> ![](http://web.archive.org/web/2020im_/https://assets.thestandnews.com/media/photos/1401313_663301913702218_548407069_o_6XNMB.jpg)
> > Greg在街站。圖：學民思潮facebook專頁
> 
> 但除此以外，**學民思潮真正顛覆的，還有「你讀好啲書先搞其他嘢啦」的定見。**
> 
> 如果當日他們這群學生選擇「讀好啲書先」，國民教育已經全港強制性獨立成科，公民提名不會成為民主派爭取的重點，2017 大家可能一人一票揀緊梁振英同葉劉。
> 
> 為相信的事付出，原是自我實現的最好方式。況且，對參與政治的學生而言，學業與抗爭，本來就非兩不相容的零和遊戲。
> 
> 冧過兩次班、目前仍在讀中四的正太，講話不如其他受訪者表達清晰；每當想講的講不清楚時，他就會爆個比喻出嚟，唔直接答你，用例子答你。
> 
> 他說，假若人生如打機，讀書過日晨是一個學生的主線任務，學民的經歷就是打支線隱藏大佬。
> 
> 你可以選擇花時間打支線，不打的話，鋪機其實也不會輸。不過那條所謂主線，錢又少，經驗值又少；而學民那條隱藏支線，大佬怪有極高挑戰性、有極高經驗值，更有不走支線就遇不到的重要戰友角色……
> 
> 真係由得條主線 gameover，都抵。
> 
> ![](http://web.archive.org/web/2020im_/https://assets.thestandnews.com/media/photos/980366_614117625287314_917337661_o_1pfKo.jpg)
> > 2013年7月29日學民反國教遊行一週年集會。圖：學民思潮facebook專頁
> 
> 「究竟如果冇入學民我會點？我從來都冇諗過呢個問題。」阿包說。「我唔會話自己入學民後『失去』咗啲咩。」
> 
> 「的確，學民人攞好多時間心力，去搞社運、參與政治，客觀效果係拖低晒啲成績。」阿包續言。「但調返轉諗，而家呢個教育制度，本身就難有成功可言。DSE 少咗幾分，你會少咗啲咩？」
> 
> 「嗰個，其實算唔算係損失？」
> 
> 上回提到，2015 年加入的中五學生 Tinky，開會時聽不明白資深成員的爭論，自己「完全出唔到聲」；經過約一年的累積、學習，才慢慢跟得上。「每次開會，都好似思維課程咁。」
> 
> 2015年底，即將要面對 DSE 的Tinky，決定參選常委。「衝動囉。」她坦承，「做常委一個星期要開三次會，三四個鐘、五六個鐘咁開，點溫書？」
> 
> 當時，內部仍未拍板要解散，Tinky 雖然只加入了不足一年，但對學民的歸屬感，令她想為這個組織付出更多。「我唔想等到學民解散，先嚟後悔自己無做過嘢。咪 retake 囉。」
> 
> 「我唔係將學業成績擺第一。」
> 
> 換言之，重考 DSE 耽誤一年，並非甚麼值得悔恨的事。「我而家先 17歲，」她理所當然的說著，「連 retake 一年都唔得咩？我唔覺得我無時間到咁。」
> 
> Tinky 坦言，參與學民、承擔組織工作，亦有「自私」的成份。
> 
> 「加入學民，係為咗 improve 自己，為咗令自己成長。」
> 
> ![](http://web.archive.org/web/2020im_/https://assets.thestandnews.com/media/photos/9H3A9138_watermark_gaixa.png)
> > Tinky
> 
> \*　　　\*　　　\*
> 
> 最後一夜，Tinky與其他學民人玩通宵。小睡三小時，又趕返學校補課，因為 DSE 就在一週之後。
> 
> 「補補下課，突然覺得，完啦，咩都完晒……心底話講完、癲又癲完，所有嘢都完晒。」Tinky 還記得那突如其來的空虛感。「衝咗入厠所，喊咗十幾分鐘先出到嚟。」
> 
> 「雖然我係最後一年先入學民，對學民都冇乜貢獻，但一齊經歷過好多…」
> 
> 「我 14 歲就入學民，係人生最容易接受轉變嘅時間。」正太說。
> 
> 「學民已經係我哋生活一部份，人哋起身，就望下個 friend online 未，準備打機，我哋起身就係打會議紀錄、打聲明，睇新聞，完全係高度政治化嘅生活，返唔到轉頭。」
> 
> 雨傘期間，正太負責安排學民的法律支援。「上上吓堂，知道有人畀人拉，咪行入厠所 send 資料搵律師，再唔係就請半日假，去警署聲援。」
> 
> 在學民停運約一週後，今年 4 月 1 日，一名學民成員在 facebook 稱自己被捕，立即又觸動昔日戰友的神經。「我哋有諗過係咪愚人節玩嘢，但都五分鐘搵晒律師、send 晒資料，準備飛的返總部睇吓有咩 backup。後尾先話係玩我哋。」正太笑言。
> 
> 「我哋就係咁，對每一個人都仆心仆命。」
> 
> ![](http://web.archive.org/web/2020im_/https://assets.thestandnews.com/media/photos/13271558_688965584575723_1486169150_o_Qr496.jpg)
> > 1130行動當晚，Johnny在添馬公園樓梯最前線。攝：朝雲
> 
> 「我好記得 1130 嗰晚。」Johnny說的是 2014 年 11 月 30 日，雙學號召包圍政總的行動；那晚他與錢詩文、周可愛擔當先頭部隊，在添馬公園落添華道的樓梯最前排，與警員對峙。
> 
> 「第一嘢就畀差佬顏射咗，咩都睇唔到。嗰時，有人喺兩邊拖住我、捉實我，不斷講唔使驚，我哋喺度，拉返我出去。」Johnny 回憶，「係一啲以前 quit 咗，已經 quit  咗好耐嘅學民人。」
> 
> 「真係出生入死嘅戰友…即使離開咗組織，個關係都唔會斷。」
> 
> 由反國教時期一直留到最後的正太，見證著學民人不斷因為分歧而離開的過程。「其實即係好似一個家庭，一班兄弟姊妹一齊做嘢，但係做做吓，有人話要搬走……」
> 
> 「灰嘅係要同班 friend 分道揚鑣，以前次次開會嗌交，鬧完交又攬頭攬頸，而家交都冇得你嗌。」
> 
> 「但解散係要做新嘗試，唔係一件壞事；固步自封嘅話，就要行返以前嘅悶路。我係鍾意見到新改變嘅人。」
> 
> 「唔係因為想改變，當初又點會有學民呢？」
> 
> \*　　　\*　　　\*
> 
> 被問到在學民最深刻的一幕，阿包沉思良久。
> 
> 「其實唔係咩好特別、好熱血沸騰嘅時刻。」
> 
> ![](http://web.archive.org/web/2020im_/https://assets.thestandnews.com/media/photos/1048205_600295523336191_145201091_o_hRjMM.jpg)
> > 2013年七一遊行學民街站。圖：學民思潮facebook專頁
> 
> 他開始回想，2013 年的七一，那時他剛加入學民，在七一遊行擺街站。那次七一，一直下著很大的雨。那是學民剛剛敲定要瞓身參與政改運動；黃之鋒與黎汶洛站在梯子上嗌咪，宣傳全民提名理念，其他成員冒著雨向遊行人士派單張。大家的眼鏡沾滿了雨點，寫著學生運動無畏無懼的白底橙字 Tee 也幾近濕透。
> 
> 「我哋十幾個人一齊，當時最 active 嗰班，喺電車路嗰個位，由隊頭派到隊尾。」
> 
> 「嗰班人，好多而家都 quit 咗，對我嚟講，佢哋係我喺學民最好嘅朋友。當日落住好大雨，對鞋入晒水，唯有赤住腳，就咁著住件 Tee，大家喺條馬路度派……嗰個 moment 特別在於，點講呢。」
> 
> 那無甚特別的一個下午，是阿包參與政治，真正的開始。
> 
> 「以前，我睇政治、睇呢個社會，咪當一個社會問題、理性咁去睇囉。但 somehow 由嗰一刻開始，我開始 emotionally engage。嗰刻我感受到，所謂『學生運動　無畏無懼』係咩一回事。」
> 
> 「學民思潮係咩？就係一班學生，**一齊**出嚟參與政治。」
> 
> ![](http://web.archive.org/web/2020im_/https://assets.thestandnews.com/media/photos/12322691_947271892025098_620783819897275291_o_1jwwO.jpg)
> > 2016年3月20日，學民思潮宣佈停止運作，學民成員在記者會結束後齊喊「學生運動　無畏無懼」
> 
> （【學民退潮】專題 ‧ 完）