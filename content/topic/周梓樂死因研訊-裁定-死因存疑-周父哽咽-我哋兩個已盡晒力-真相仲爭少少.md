---
title: "【周梓樂死因研訊】裁定「死因存疑」　周父哽咽：我哋兩個已盡晒力　真相仲爭少少"
author: "立場報道"
date: "2021-01-09T21:52:00"
categories:
  - "法庭"
tags:
  - "死因研訊"
  - "周梓樂"
  - "周德明"
  - "周爸爸"
  - "高偉雄"
topics:
  - "周梓樂死因研訊"
image: "http://web.archive.org/web/2020im_/https://assets.thestandnews.com/media/photos/20200109-1220copy_Om0bI_SpYofN3.png"
original_url: "thestandnews.com/court/周梓樂死因研訊-裁定-死因存疑-周父哽咽-我哋兩個已盡晒力-真相仲爭少少"
---
![](http://web.archive.org/web/2020im_/https://assets.thestandnews.com/media/photos/20200109-1220copy_Om0bI_SpYofN3.png)

科大生周梓樂死因研訊長達近兩個月，橫跨 2020 至 2021 年，今日（9 日）終於來到尾聲，陪審團最後以大比數裁定，周梓樂死因存疑。周梓樂父親在研訊後，會見傳媒時一度哽咽，捂口沉默數秒後才繼續發言，「我覺得我同個仔講就話，我哋兩個已經盡晒力喇，個真相......仲爭少少，好似法官講」。他提到，疑點存疑即尚有不少疑點未解開，「我希望有生之年，個真相真係可以出到嚟」；周梓樂母親今晚亦首度開腔，向傳媒鞠躬後表示，「我淨係講一句，辛苦哂大家」。

談及對研訊結果的看法，周父認為是次裁決，代表事件仍有未解開的疑點，「我覺得存疑當然係有好多疑點都未解決到，先會存疑，我諗唔係淨係我諗，好多人都係咁諗」。他說，過去一段日子他們一直盡力尋找證人、翻看閉路電視片段，坦言感到疲累，未來會稍作休息，再考慮與律師團隊溝通，「我希望有生之年，嗰真相真係可以出到嚟，個真相唔一定要係畀人謀害，係意外都得㗎嘛，可以冇乜疑點底下，去成立個真相嘅事實出嚟，我覺得咁就 OK（可以）」。

周父徒步出法院後，主動走向傳媒的位置，「其實好多謝你哋，好似唔係淨係我哋兩個嘅事，你哋傳媒都有份」，他又對陪審團表示感激，指他們過去都相當認真追尋答案，無論如何都尊重他們的決定。他亦感謝法官及律師團隊，形容與他們在過去兩個月內的關係形同親人，在他情緒激動的時候給予安慰，最後又感激關心事件的公眾，「香港巿民其實都好關心呢件事，好多謝佢哋」。

死因庭晚上今晚 7 時半再開庭，陪審團經過兩日、十多個小時商議後，以四比一大比數裁定周梓樂死因存疑，並裁決周梓樂的受傷時間為 19 年 11 月 4 日約凌晨 1 時，地點為將軍澳尚德邨停車場 A。死因裁判官高偉雄在聽取陪審團裁決後，表示感謝陪審團的付出，又坦言「我哋同個真相已經好接近」，指如果閉路電視的角度可以高 5 度、轉慢數秒，可能就會有真相，但亦希望今次的死因研訊能夠解答一些疑問。