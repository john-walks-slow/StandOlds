---
title: "【我地呢班中學生．20】與母相依為命　16歲女生：我沒一個真心朋友"
author: "立場報道"
date: "2017-10-10T13:44:00"
categories:
  - "社會"
tags:
  - "中學生"
topics:
  - "我地呢班中學生"
image: "http://web.archive.org/web/2020im_/https://assets.thestandnews.com/media/photos/lokyi-21_FKJEd.png"
original_url: "thestandnews.com/society/我地呢班中學生-20-與母相依為命-16歲女生-我沒一個真心朋友"
---
![](http://web.archive.org/web/2020im_/https://assets.thestandnews.com/media/photos/lokyi-21_FKJEd.png)

「我覺得我而家無一個好真心嘅朋友，而家嘅朋友係咪就可以長久咁做到朋友呢？我自己覺得唔可以。」16 歲女孩樂怡說。

求學階段，是不少人社交圈子最活躍的時期。沒太多利益瓜葛，也沒太多感情牽絆，人與人的關係可以好純粹，也可以很長久。學生時代的朋友，大有可能陪伴一生。然而，她未敢同意。

樂怡成績不過不失，就讀地區名校，也是校內活躍分子。她參與合唱團，也是香港紅十字青少年（Red Cross）的成員；高中更成為「輔導組」的領袖生，協助師弟師妹融入中學生活。活動排得滿滿，她沉浸於群體生活之中，卻無一個每事分享的朋友。

電影也好，現實生活也好，樂怡憧憬「姐妹淘」的狀態。幾個女生出雙入對，行街食飯睇戲，總是黏在一起。小學時，她也曾經有過這般密友關係，但後來對方到外國升學，即使每年回港都會相約見面，話題已再無推進，「來來去去都講返幾年前，大家一齊做過啲咩」，讓她懷疑二人的友誼，「我哋真係咁 friend 嗎？」

「有時，我會好羨慕，成班女仔好開心，四圍去，但始終感覺唔到嗰個 feel。」樂怡解釋，那個 feel 是一種讓人坦然做自己的舒心。她身邊不乏朋友，卻認為「真正可以令到我好舒服咁相處，或者好 deep 咁講野嘅人，唔多，一兩個吧？」停頓一下，她續說：「但我哋係咪就可以長久咁做到朋友呢？我自己覺得唔可以」。

到底是甚麼一回事，讓這名 16 歲女生覺得身邊沒一個真心友？友誼也不能長久？

故事，由小二說起。

「小二嗰年，爹哋媽咪離咗婚。」

樂怡原本成長於四口之家：爸爸開廠，中港兩邊跑；媽媽則長居香港，是全職家庭主婦。上有一個哥哥，她是家中的孻女。小二那年，爸爸有外遇，決定分手。父母離婚後，兄妹也被迫分居，她跟著母親一起生活。事隔快將十年，她仍然清晰記住父親當日離開屋企丟下的一句話：

「呢個世界無話邊個需要邊個」。

「我當時好嬲，覺得佢點解可以講出句咁嘅嘢，但後來好似變成我嘅座右銘，令我都有啲驚。」

樂怡坦言，父母離異令她的價值觀有所扭曲，尤其父親的外遇，讓她覺得「對任何人嘅關係都唔駛咁認真」。她可以好容易跟其他人好好相處，也可以過得好開心，但始終走不進好認真好深入的程度。

朋友關係如是，男女關係亦如是。去年，樂怡曾與一個男同學關係好好，但最終還是拒絕了對方，「其實我都覺得自己好衰，唔應該去到咁深入，突然間話唔得，好似傷害佢咁」。

陪著母親走過離婚後的日子，樂怡曾目睹媽媽曾經「係咁喊，個樣好憔悴，成個人瘦曬」的情況，後來媽媽才可收拾心情，重新投入職場。母親的經歷，她得出做女性需要獨立的結論，「我驚有一日，我都會好似我媽咪咁。驚我過份依賴一個人，到佢唔喺我身邊嘅時做，咁我點算呢？一定崩潰。」

與母親相依為伴，樂怡不但關注媽媽的身心狀態，也事事與媽媽分享，母女關係極好。二人之間，唯一不能觸及的是就業前途。她希望大學讀設計，畢業後做公關公司；甚至已經計劃如果考不上大學，則考慮報讀婚禮管理學院的課程，多用一點時間，同樣取得學位資格。

「當我同媽咪講嘅時候，佢話我三心兩意，即刻同我嗌交。其實我只係擔心我未必入到，搵定後路，但家長唔會明。」

除此以外，母女無所不談，樂怡也大抵滿意目前生活。近日，她無意間發覺媽媽手腳開始有了皺紋，讓她確切地感覺到母親漸漸變老，說：「我覺得我媽咪為咗我付出咗好多。雖然我唔係成日幫佢洗碗，又駁嘴，但我個心係好想報答佢。人生太短，我想好好珍惜同佢一齊嘅時間。」

![](http://web.archive.org/web/2020im_/https://assets.thestandnews.com/media/photos/IMG_2985_tahkz.JPG)