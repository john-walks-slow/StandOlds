---
title: "【我地呢班中學生．01】文學女生：香港冇乜希望　夢想移民日本"
author: "立場報道"
date: "2017-09-19T16:12:00"
categories:
  - "社會"
tags:
  - "我地呢班中學生"
topics:
  - "我地呢班中學生"
image: "http://web.archive.org/web/2020im_/https://assets.thestandnews.com/media/photos/intervieweeface-02_5w6PB.png"
original_url: "thestandnews.com/society/我地呢班中學生-01-文學女生-香港冇乜希望-夢想移民日本"
---
![](http://web.archive.org/web/2020im_/https://assets.thestandnews.com/media/photos/intervieweeface-02_5w6PB.png)

「DSE 完左之後，我諗住去台灣讀大學，讀語文學系。」Jenny 說。她喜歡閱讀，鍾情日本文學，最愛太宰治的《人間失格》，但她成績並不理想，媽媽曾言：「如果真係讀唔到大學嘅話，不如快啲出嚟做嘢，幫輕吓屋企」。

Jenny 一家六口居於公屋，今年暑假曾到餐廳打工，並將部分薪水幫補家計，說：「自己有能力嘅，咪自己出去賺少少囉」。兩名哥哥早已出身，並願意承擔其大學開支，「我好開心，會勤力啲，唔會再好似之前咁」。

小時候，Jenny 不知上學為了甚麼，小學不時逃課，形容自己當時「極度百厭」。媽媽警告「唔返學會被人拉」，她才乖乖回到學校。她形容初中階段「唔知自己做咩」，但記得中三時發生雨傘運動，爸爸帶她到金鐘佔領區。

「去到之後，我覺得啲新聞有啲抹黑咗啲佔中人士。佔中人士都幾自律，咁多人為咗改變而出嚟行。」Jenny 強調自己並非「參與」佔中，而是去「體驗」一場大型社會運動，政治取態中立，建制民主的聲音都願意聆聽。

相對於社會運動，Jenny 更有感於中國崛起。她眼中的中國人「好有錢，真係好有錢」，「個個落嚟香港駛錢都唔駛考慮咁，拖成袋現金嚟買樓，三百幾萬都直接買」。雖然如此，她覺得滿街人都在說普通話，本土特色的舖頭逐漸式微，取而代之的是名牌和藥房。

面對著「中國繁榮、香港衰落」的形勢，Jenny 說：「喺香港覺得真係冇乜希望咁，所以想移民囉！」

移民，繁榮的中國不在其考慮之列。Jenny 認為中國「發展得太好」，忽略了生態保護，亦爆出不少黑心事件。她亦不滿中國新聞透明度不高，「好多你應該要知嘅嘢都被國家抹走咗」。

喜歡日本文學的 Jenny 希望移民到日本，甚至研究過移民日本的條件，並承認難度甚高。她目前正在自學日文，希望十年後能夠實現移民夢。

![](http://web.archive.org/web/2020im_/https://assets.thestandnews.com/media/photos/E6AA94E6A188_00020281529.jpeg20copy_ZmgES.png)