---
title: "【我地呢班中學生．07】合唱團女生：現在能力小　但還得繼續走"
author: "立場報道"
date: "2017-09-25T15:15:00"
categories:
  - "社會"
tags:
  - "我地呢班中學生"
topics:
  - "我地呢班中學生"
image: "http://web.archive.org/web/2020im_/https://assets.thestandnews.com/media/photos/Chesna-10_nP0Kb.png"
original_url: "thestandnews.com/society/我地呢班中學生-07-合唱團女生-現在能力小-但還得繼續走"
---
![](http://web.archive.org/web/2020im_/https://assets.thestandnews.com/media/photos/Chesna-10_nP0Kb.png)

「你講嘢可唔可以唔好咁官腔！」幾個中五女生在餐廳的沙發座位上哄笑得東歪西倒，只因Chesna 說她上學的原因，是因為喜歡吸收更多的知識，裝備自己。

Chesna來自一間直資傳統名校。瘦小、溫文，對記者問的每一個問題都耐心地給予詳細的答案，予人典型教會女校乖乖女形象。自我介紹的時候，她很純熟地先列舉出自己修讀的科目，然後是校內擔任的學會職務，像出席一場面試。

讀直資學校的同學，在資源及機會上或相較很多同齡人優勝，但Chesna覺得，名校有時候亦是一個包袱，「有時候覺得自己喺名校讀書，自己對自己嘅期望都會比較高。」

「我上年absent咗左好多日，病咗好多次，可能因為啱啱升上高中，壓力太大。老師對我們的期望大咗，assessment多咗，有時我handle唔到咁多壓力。上年有一次我崩潰咁喊咗成晚，依家講起我都有啲想喊。」

父母都是數學老師的 Chesna，數學科卻老是不及格，「我覺得數學真係好難，學嘅嘢平時又唔會用到。中文同數學都係，我都覺得難到好似無用。」中文和數學，除了因為是DSE的必修科目，其實 Chesna 也不知道讀來為什麼。

幾名女生言談間一直數着一堆功課的英文名稱縮寫，TP、RJ、IES、SLP…...Chesna 平時盡量都會交齊功課，但有時候無可避免都會欠交，「有時真係太多功課，我都會遲交，但又俾老師......鬧，差啲講咗個粗口字添。」差點衝口而出，Chesna 有點尷尬。

記者又問她，如果不用考DSE，你會用時間來做什麼？

「唔洗考DSE？唔洗考DSE都會有其他試要考啊。」

那麼如果不用考公開試呢？

「唔洗考試我會點啊......我諗起 demand and supply 嘅問題......」Chesna 和幾名同學竟然都沒有答案。在努力準備考試、升學之外，她們難以想像其他。

其實 Chesna 也有興趣。除了「吸收知識」這個官方答案，她上學也因心愛的合唱團活動，「有時候無choir practice 都唔知返學係為咩。」

不過，母親會覺得她放了太多時間在合唱團的活動上，希望她注重學業，「我覺得依家讀書，有好多限制。我覺得如果我再大個啲，時間可能會再充足啲，就可以放多啲時間喺裡面」，「大學都有合唱團架。」

雖然現在大部分時間都花在讀書上，但 Chesna 仍希望自己#繼續走，最終走到想到達的地方：「依家都無咩可以做到改變，我哋嘅能力仲係好細，可能入到大學，會有更加多自己嘅意見同想法，可以落力做自己想做嘅嘢。」

![](http://web.archive.org/web/2020im_/https://assets.thestandnews.com/media/photos/photo6210517315993315427_HhZSR.jpg)