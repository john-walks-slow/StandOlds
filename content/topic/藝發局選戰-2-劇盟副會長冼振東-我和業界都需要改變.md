---
title: "【藝發局選戰・2】劇盟副會長冼振東：我和業界都需要改變"
author: "立場報道"
date: "2019-10-11T11:15:00"
categories:
  - "藝術"
tags:
  - "藝發局選戰專題"
  - "冼振東"
topics:
  - "藝發局選戰"
image: "http://web.archive.org/web/2020im_/https://assets.thestandnews.com/media/photos/adc-08_Ux8py.png"
original_url: "thestandnews.com/art/藝發局選戰-2-劇盟副會長冼振東-我和業界都需要改變"
---
![](http://web.archive.org/web/2020im_/https://assets.thestandnews.com/media/photos/adc-08_Ux8py.png)

「當年（ADC 選舉）我第一個提名李俊亮......三年前，覺得有新人入去試下好啊，但依家覺得佢要抖抖啦。 」2019 年藝術發展局戲劇範疇候選人冼振東說道。

三年前藝發局選舉，冼振東提名演藝學院導演系師兄李俊亮參選，當時雖認定李俊亮勝算不大，但能多一位「黃絲」新血加入選戰，何樂而不為？最終，李俊亮爆冷當選，擊敗對手黃秋生。

沒想到，三年後，提名人成為挑戰李俊亮連任的選戰新進。

冼振東入行逾 25 年，行內暱稱為「大佬東」，現任香港專業戲劇人同盟（簡稱：劇盟）副會長。他透露不時有業界朋友向他反映李俊亮的表現未如理想、「表達方式建制咗」，與劇團間溝通不足，當初一些改變的承諾亦沒有兌現。他不禁質疑李俊亮過去三年的「政績」，是否有利業界長遠發展。

「大佬東」越說越激動，更向對方陣營喊話：「其實我好想問下文化同行嗰幾位朋友，你知唔知李俊亮做成點㗎，唔係三年前連線，依家又連線先得㗎！」他遂直言，參選「係想尋求change」，為業界，也為自己。

![](http://web.archive.org/web/2020im_/https://assets.thestandnews.com/media/photos/E586BCE68CAFE69DB120_m0qjx.jpg)
> 劇盟副會長冼振東

**事業學業臨瓶頸　參選求突破**

2012 年，冼振東加入由民政事務局直接資助的九大藝團之一的香港話劇團，在資源相對充裕的環境下，曾任駐團導演，現為話劇團聯席導演；同時，於香港大學修讀教育博士學位。自演藝學院畢業後入行至今打滾廿年，在外人看來，其戲劇事業可謂修成正果。但他卻認為，學業與事業此刻均遇到瓶頸，「冇咩突破，做到嘅已經做曬」。不知這次參選，會否成為這位劇場前輩的另類突破？ 

「如果選到嘅話，肯定做到死為止」冼振東笑道，聽起來像玩笑，卻是事實。自稱「立場態度強硬」的他，早已預想自己若走入機制，爭取改革，定會得罪不少人，但最後仍然選擇參選，「加上做呢個位冇得申請 ADC 資助，我又分唔到舊餅，冇空間搵食、做到死都唔緊要，真係純粹為回饋業界」。

**資助上落車機制「唔好」須率先改善**

雖然說話直腸直肚、大聲夾惡，又自言「好似黃毓民」，但冼振東參選念頭早於一年前就開始醞釀，始與劇盟成員討論參選事宜、會否有勝算等。直到今年7月，大細路劇團忽然從藝發局三年行政資助團體「降班」至一年資助團體，一下子決意參選，不再猶豫。

冼振東自 2013 年起擔任藝發局審批員（戲劇），亦曾任兩年大細路劇團的常任評審。他坦言過程中對劇團印象正面，並稱讚其劇作老少咸宜，他就劇團表現撰寫的評審報告亦「好鼓勵性」。然而，今年 7 月大細路劇團被「降班」，三年資助減為一年，而那一百多字的評核報告中卻沒有詳細交代變動原因，令人難以信服。冼振東怒斥：「你至少都回應我常任評審嘅報告，逐點指出有問題嘅地方，咁我咪心服口服囉......呢啲資助、升降班，係公帑嚟嫁，點解可以咁無厘頭！」

後來，他毅然推卻藝發局的邀請，不再續任下屆審批員。「我 officially 推咗呢個邀請，就係想話俾佢聽，個機制唔好。」

他認為大細路劇團事件，正反映現行機制的許多問題：過於保守、效率欠佳、缺乏清晰指引、評審框架及標準等，未能有效評鑑團體的藝術水平。他強調，如其政綱第二點所指，「完善機制」最重要，需制定良好的評審框架與標準、薪酬指引等，「所有嘢要有根有據，唔係你話畀幾多就幾多」。

![](http://web.archive.org/web/2020im_/https://assets.thestandnews.com/media/photos/72208411_528969834587649_516941902969307136_n_9RqGL.jpg)
> 冼振東在荃灣大會堂排演《時光倒流香港地》 （相片由受訪者提供）

「既然藝發局係一個分餅嘅機構，咁主持人係民選嘅話，係可以做多啲嘢；入到制度，搞好機制，令政府唔可以係投放資源嗰方面，話乜就乜，咁樣其實唔係發展緊。」

有見及此，冼振東政綱決定從機制出發。三項政綱中，「透過完善機制：支持卓越、幫助拓展、匡扶新秀」，是他當選後的首要任務；成為業界與政府之間的「行動橋樑」，則是達至前者的一個行動方式，向政府反映業界訴求，爭取資源。

至於政綱第三點「捍衛戲劇創作自由」，冼振東強調，「唔係攞個稻草人出嚟打」，亦相信另外兩位候選人不會質疑這點。他認為，面對大時代，戲劇無法避開某些題材不說，獨善其身，「戲劇冇辦法唔係關於人生、社會」，業界需要一個自由空間去創作，講香港故事。

但捍衛，說起來容易，真正殺到埋身時，有多少人能堅持到最後？

「李俊亮同 Joyce 都會話自己會做㗎啦，但我覺得自己嘅勇氣會大啲，去做呢樣嘢。」冼振東承諾，要為業界把關，阻止日後白色恐怖出現在劇場。從事戲劇教育多年，他很希望學生長大後入行，劇界能夠有充足資源以及自由度予他們發展興趣。

「我想創造一個更好嘅香港比佢哋。」46 歲仍繼續上街抗爭的冼振東說道，「年紀大，今次（反送中）冇雨傘行得咁前，但我都要行出去，因為要保護啲學生」。

![](http://web.archive.org/web/2020im_/https://assets.thestandnews.com/media/photos/dong-student_Nuwm3.jpg)
> 今年三月，冼振東在劇作《正是這樣的生活》中飾演正生書院校長，學生前來捧場。 （相片由受訪者提供）

**無懼「鎅票」　讓選民多一個選擇**

選舉談政綱、談理想，也要談策略。

三位候選人中只有冼振東，沒有與其他範疇候選人組成聯盟。張佩華（Joyce）與另外三名演藝畢業生組成聯盟「Arts 4 More」，參選四個不同藝術範疇，更議定共同政綱；李俊亮亦組成四人連線，其中三人上屆結盟當選，盟友陳錦成、周博賢更是該範疇今屆大熱候選人。反觀冼振東，看似孤軍作戰，但他卻認為，自己與相識多時的張佩華，「好似好連線咁」。

公佈參選人名單之後，冼振東應邀與張佩華見面交流。冼振東坦言，很欣賞張佩華，十分同意對方提出的政綱，且隨口便能說出其中一項，如設舞台劇本庫及版權交易諮詢服務。他大讚曾從事戲劇、電影、出版工作並出任劇展監制多年的張佩華，在如何找資源、市場經營上經驗豐富，方向清晰。而自己的優勢則是較強的論述能力，加上修讀博士學位，多年的邏輯思維訓練，他更能迅速抓住問題核心，對症下藥，同時以合適的手法向政府表達意見。

只是，對手如此優秀，又同為挑戰李俊良連任，會否擔心「鎅票」？冼振東承認，難免有「鎅票」情況。他最初曾與張佩華「協調」，想過其中一人退選，但經討論後認為不必要走到這步。他相信，既然兩人政綱各異，選民反而可以直接按政綱內容作出選擇。

冼振東遂指出兩人不同之處，「Joyce 覺得出面可以有好多渠道搵資源，但我覺得政府責無旁貸，呢個係我哋最唔同嘅地方，但都應該互相補足」。張佩華建議推出現場演出數碼平台「HK THEATRE LIVE」，突破劇場地理限制，開拓新市場；冼振東則強調從政府手上爭取更多資源，「打大個餅」。

儘管路線不同，兩人有個「君子協定」；最後無論誰當選，都盡力將對方的政綱引進藝發局。冼振東甚至呼籲選民，「唔同意我嘅唔緊要，支持 Joyce」。

![](http://web.archive.org/web/2020im_/https://assets.thestandnews.com/media/photos/72144417_1270678326462825_7996010519850909696_n_QzvFz.jpg)
> 冼振東（相片由受訪者提供）

**「政府唔聽，我唯有辭職」**

至於信心及勝算，冼振東認為自己未必能獲得戲劇以外九大範疇的選票，坦言選情「唔明朗」，但會「盡做」。沒有把握卻堅持參選？ 他豁然答道：「咁其實任何選舉都係 change，當你想 change 嘅時候，你就選㗎啦。」

擔任藝發局民選委員，無人工，工作量大，又不能申請藝發局資助，可謂吃力不討好。因此，冼振東直言「選唔到都未必係一件壞事」。他強調「冇著數」都要做，「因為要 change，對選民又好，自己又好」。

然而，進入體制後面對的現實掣肘，改變並非易事，想過最壞打算嗎？「有。」

「如果我真係盡咗力，全世界都見到我做咗好多嘢，而政府都係唔聽，咁我唯有辭職。」他認為辭職和當年立法會選舉「五區總辭」一樣，以強硬姿態控訴政府，根本無意發展藝術文化，滿口謊言。但冼振東坦言，自己雖然不希望走到這步，但非毫無機會。

「當然啦，我都會吠得好大聲」，用盡所有方法，包括定期向業界報告施政情況等，政府若依舊充耳不聞，冼振東會毅然離開體制。他強調，真正想做事的人，不應戀棧權位，「真係唔好同我講，留低難過離開」。

文／鄭晴韻