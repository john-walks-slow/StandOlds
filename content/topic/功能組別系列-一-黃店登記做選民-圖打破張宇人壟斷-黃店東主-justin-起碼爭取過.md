---
title: "【搶灘功能組別．一】黃店登記做選民　圖打破張宇人壟斷　黃店東主 Justin ：起碼爭取過"
author: "立場報道"
date: "2020-03-24T20:20:00"
categories:
  - "政治"
tags:
  - "立法會選舉"
topics:
  - "搶灘功能組別"
image: "http://web.archive.org/web/2020im_/https://assets.thestandnews.com/media/photos/20200324-22_Su70v.png"
original_url: "thestandnews.com/politics/功能組別系列-一-黃店登記做選民-圖打破張宇人壟斷-黃店東主-justin-起碼爭取過"
---
![](http://web.archive.org/web/2020im_/https://assets.thestandnews.com/media/photos/20200324-22_Su70v.png)

「最低工資應定在 20 元」、「以前我們沒有侍產假又如何」、「醫生有標準工時咪可以死多啲病人」……飲食界立法會議員張宇人言論一向惹火，但自該議席 2000 年設立以來，一直都是張宇人的囊中物，更有兩屆無對手自動當選，「阿張生，其實我只係聽過佢個名」，食店東主 Justin 直言要「踢走張宇人」，原因卻不只是黃藍之別，在 Justin 眼中，「阿張生」最大的罪，「是壟斷。」

「響以前公司，有啲嘢真係睇唔過眼。」年約 30 的Justin，一直從事餐飲業，但對業內的「天條」常感不以為然，「例如『客人一定是對的』，我睇唔過眼，但係出聲又會畀人當係異類，話你唔為公司著想，慢慢越做就越灰。」

於是，在而立之年，Justin 聯同 3 位朋友，一起在大圍村屋租了個小店面，下廚、侍客、打掃，一手包辦，「其實香港有好多人，想建立自己嘅嘢。開小店，唔係全部畀連鎖店壟斷晒。」4 位志同道合的朋友，小店就叫 Four X Four。

去年 3 月開店的 Four X Four，賣咖啡、意粉、 all day breakfast ……就是常見的小餐廳，Justin 認為自己就如很多香港人一樣，多年來都是「港豬」，不太理會政治，當初創業也只是「想做一間好的食店」。

亦如同很多香港人，Four X Four 的路，自去年 6 月起轉變，「政府、林鄭真係唔聽人講嘢，好似佢哋想點就點，唔理其他人意見……即係……即係……」過了好一會，他終於想到如何形容，「壟斷囉。」到後來的警暴、濫捕，Justin 再次「看不過眼」，「想盡自己嘅力去 support （場運動）。」

於是，小店成為了黃店的一員，亦令他們成為村內的不受歡迎人物。他笑言鄉村始終多藍絲，「好似隔離間洗衣舖，原來係藍嘅，以前會打招呼，而家唔同我哋講嘢。」他的店面曾經給人貼大字報，也曾有警察上門查牌，「問你有無賣酒咁囉。」幸好大圍的地理格局，鄉村與屋苑只是一街之隔，「屋邨好多黃嘅，會黎幫襯。」

但始終身處「敵陣」，會否害怕？「都有擔心過，但如果擔心就唔做，就唔係香港人。」

派水、請食飯、貼文宣……他坦言有包袱，也沒有膽量當勇武，所以只能在後方支援，他一直的想法是，就算最後會輸，起碼曾付出過。直至去年區選，民主派大翻盤，Justin 發現「原來唔一定輸」，於是開始研究登記做選民，「其實從來無接觸過，真係唔識，連 download 份表格都唔識。」自己不懂，但黃店最多的，是黃客，「好多客人問我哋登記咗未，又有人問我哋識唔識點整。」

飲食界是其中一個，民主派開宗明義要搶佔的功能組別，因為只要是根據《公眾衞生及市政條例》獲發食物業牌照的持有人，便可登記成為選民，而反送中運動以來黃店林立，因此被認為「有得爭」。

飲食界的公司票，要求食肆營運滿一年，去年 3 月開業，Four X Four 剛剛好「夠數」，雖然遞交了表格，但他們是否已經登記為選民，還是未知之數，「就算填咗表交上去，都唔知係咪會收到，或者可能有出錯，有資料漏都唔話我哋知」、「可能到申請期完結，先知道登記唔到。」他又指表示有想過會因為投票意向「畀人搞」，「有諗過，可能發唔到牌呀之類」、「其實都做咗最壞打算，最多咪唔做，起碼爭取過。」

他坦言，對現任的飲食界議員張宇人，其實不能算是憎厭，更多的是漠然，「其實一直只係聽過佢個名，知道佢嘅一啲行為咁啦。」對 Justin 而言，除了因為政見不滿張宇人，更是因為他「壟斷」了界別，「佢唔可以代表我發聲，佢有無聽過其他小商戶嘅聲音，先去落決定？我唔覺得佢有聽過」、「我希望係有一個代表，佢會反映小店嘅諗法，會鼓勵大家去做自己想做嘅嘢。」

應否參與小圈子選舉，是近期炒得熱烈的話題。選舉會否「搞散運動」？又是否 endorse 了不公平的制度？對此 Justin 的想法的很純粹，「就算係一小步都好，都想向前行」、「我唔覺得會因為選舉，就忘記咗手足，大家都唔會忘記。而家係分開幾部分嘅人，或者話，唔同嘅架構，去令件事成立。你單係投票，唔抗爭，一樣會輸。」

「總之每個有能力嘅人，都去盡一分力。」

撰文／劉偉程

攝影／Fred Cheung