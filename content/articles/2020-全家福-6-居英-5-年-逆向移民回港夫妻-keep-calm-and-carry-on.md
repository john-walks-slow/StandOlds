---
title: "【2020 全家福．6】居英 5 年「逆向移民」　回港夫妻：Keep Calm and Carry On"
author: "立場人語"
date: "2020-12-25T09:51:00"
categories:
  - "社會"
tags:
  - "移民"
  - "2020全家福"
  - "回流"
topics:
  - "2020 全家福"
image: "http://web.archive.org/web/2020im_/https://assets.thestandnews.com/media/photos/Layer201_2IiWp_uDeRzDK.png"
original_url: "thestandnews.com/society/2020-全家福-6-居英-5-年-逆向移民回港夫妻-keep-calm-and-carry-on"
---
![](http://web.archive.org/web/2020im_/https://assets.thestandnews.com/media/photos/Layer201_2IiWp_uDeRzDK.png)

_【「2020 全家福」為《立場》年終專題，邀來不同香港家庭、群體拍攝一幀全家福，分享故事，[上一篇見此](../../politics/2020-%E5%85%A8%E5%AE%B6%E7%A6%8F-5-12-%E6%B8%AF%E4%BA%BA%E6%9C%AA%E6%AD%B8-%E9%84%A7%E6%A3%A8%E7%84%B6%E6%AF%8D-%E6%9E%97%E9%84%AD%E4%BD%A0%E5%81%9A%E9%81%8E%E4%B9%9C-%E5%BC%9F-%E7%B5%95%E6%9C%9B%E4%B8%AD%E6%95%A3%E6%92%AD%E7%87%AD%E5%85%89/)】_

今年夏天，住在英國 5 年多的 Tony 和 Stephanie，通知朋友們準備返港生活。朋友們卻苦口婆心，半開玩笑、半認真勸道：「唔好呀…唔好返嚟呀…」、「香港唔住得人㗎啦！」…

2020 年，不少香港人忙著移民，英國尤其熱門，二人卻與大勢作對。問他們，這時候回來，擔不擔心做錯決定？

夫婦二人笑言，已有太多朋友問過同一個問題。「我哋一路話返嚟，好多 Friend 都話我哋好似三文魚，逆向移民。」

Tony 和 Stephanie 是大學同學，六年前結婚，婚後數月便一同前往英國修讀博士學位，常年居英，每年通常到聖誕節才會回港探親。不過，二人對畢業後留在英國還是返港，幾年來一直懸而未決。

直至今年肺炎疫情肆虐，英國疫情嚴峻，加上全球經濟萎縮，職位難求，碰巧 Tony 在香港找到大專院校兼職教席…對二人來說，這時候回到香港生活，與其說是逆流而上，對他們來說，其實更是順理成章。

「其實幾年來都 constantly（持續地）諗（返唔返香港），但 constantly 唔做決定。」Stephanie 笑言，「不過因為今年疫情咁嚴重，我哋留在英國都唔係好安樂.. 所以都係決定返香港。」

![](http://web.archive.org/web/2020im_/https://assets.thestandnews.com/media/photos/132147566_10222005821767045_134921050872588734_o_DJrUJ_0ZXkQUc.jpg)
> Stephanie 和 Tony

\*　　　\*　　　\*

### **英國芝士與香港 Donki**

問及上半年在英國的生活如何，兩夫妻先是對視，再啞然失笑。

「啊…好空白！…好似咩事都無發生過咁。」

英國今年先後兩次封城應對疫情，Tony 和 Stephanie 除了上班買菜，其餘時間都要待在家中。「有段時間，連公園都封埋，可能想去戶外抖吓氣都無…」

因各種偶然，最終決定返港。英國雖然不是二人出生和成長之地，畢竟在那邊住了 5 年，與當地社區、朋友同事之間建立了一定友誼。二人返港後，有時會掛念英國的生活，閒適的生活節奏、鎮內的小店、Park n Shop（不是指百佳）的方便、放假時駕車至歐洲各地旅行的自由…但留得再久，英國作為「異地」，有時非習慣就習慣得來。

「好似食嘢咁，可能歐洲人食奶、芝士，無咁易敏感，但係我哋會容易啲有 reaction....」

小至飲食、文化觀點，到可能遭受的歧視，「到某啲位你會發現，你係一個 outsider。」

![](http://web.archive.org/web/2020im_/https://assets.thestandnews.com/media/photos/132663173_10157274917910583_1745169928992652823_o_9PkkC_qKHCcKi.jpg)
> Tony 和 Stephanie 6 年前成婚後，共赴英國修讀博士學位，並在英國居住 5 年多。圖為他們所住城鎮的市中心。

![](http://web.archive.org/web/2020im_/https://assets.thestandnews.com/media/photos/130958738_10157274917970583_5845058966479403372_o_1eBtk_UU333Rq.jpg)
> Tony 和 Stephanie 6 年前成婚後，共赴英國修讀博士學位，居英 5 年多。圖為他們每天上學時行經的路徑。（受訪者提供）

回到香港，除了家人朋友都在，生活習慣以至於口味上的熟悉感，同樣令人欣喜。

「譬如我哋今日晏晝去咗 Donki…然後出來的時候有種感覺，『啊！我哋就要留喺呢度啦！』」 Tony 說得誇張，惹得 Stephanie 大笑，「始終在香港住咗二十幾年，我哋胃口、生活習慣，始終係亞洲人習性。 」

不過眾多層面上，2020 年的香港，已不是二人 6 年前離開的那個。今年返港，甫踏足香港機場，看見大堂內眾多警察，Stephanie 心內恐懼油然而生。

「係一個 first reaction，感覺唔同咗。」

\*　　　\*　　　\*

### **「想一齊經歷」**

2019 下半年，香港反修例運動爆發。Tony 和 Stephanie 記得，當時在英國每天上班或上課，一放小休總禁不住狂刷 Facebook，希望靠網絡拉近九千公里距離。

6 月 12 日下午，人潮湧進金鐘中環一帶，立法會外相隔近 5 年再次煙霧瀰漫。那是英國上午的時間，Stephanie 正在實習的醫院上班，她向上司申請小休半小時，待在露台上一邊追踪香港消息、一邊聯繫家人朋友，希望確保各人安好。

香港社會運動繼續發酵，英國的生活卻日常如昔，Stephanie 常有一股衝動，想向當地身邊同事朋友解釋香港局勢，訴說自己的家鄉，如何遭受摧殘、人民如何頑抗…後期他們又有參與在英國的聲援香港遊行，但眺望自身土地苦難的鬱結，始終無從排解。

「有日返 placement， office 好靜，4、5 個同事，大家各自做緊自己嘢... 我睇完新聞之後，忍得勁辛苦，最後都係忍唔住同佢哋講。」

但只講了兩句，話題很快就結束。「佢哋唔會好感受到個嚴重性…你有個 urge 想講 ，但唔係講完就舒服晒。」

身處局外的不平衡感，某程度上促成回港的決定 — 縱然明知生活在今天的香港，或將每天直面各種不安與恐懼。

Stephanie 沉默半晌，緩道，「其實，其中一個我幾期待返來的原因，係都想 feel 吓…香港呢家係咩 situation、個氣氛係點樣，我都想一齊經歷下。」

![](http://web.archive.org/web/2020im_/https://assets.thestandnews.com/media/photos/131822877_10157274917940583_6203158899807338664_o_Y2Pig_JTB28Hg.jpg)
> Tony 和 Stephanie 6 年前成婚後，共赴英國修讀博士學位。圖為他們居英時的居所。（受訪者提供）

### **結伴，前行**

2020 年，《國安法》壓港，政治環境全面緊縮。有人面臨迫在眉睫的危機，被迫離開香港流亡；更多人憂慮，頭頂搖搖欲墜的劍，不知何時落下。不確定性本身，足成恐懼源頭。

Tony、Stephanie 也是普通人，也非天不怕地不怕。他們坦言，自己不是計劃得長遠的人，但如果別處有合適工作機會，或有朝一日生兒育女，下一代的教育，很可能成為二人再離開的原因。但至少暫時，他們會留在香港。

「對於年輕一輩的人來講，唔單止係驚第二日就被人拉咗，而係嗰種不確定性、或者睇唔到未來點行落去，我覺得都係好真實嘅...」但 Tony 說，二人工作性質未算最高風險，大概還能留在香港 — 或者多一會兒。

Stephanie 認同，「可能我哋都仲未會被人 — 框住？我覺得我哋喺度，仲仍然可以做返自己嘢。」

在外國生活幾年，經歷世紀疫症，Tony 其中一個體會，是不論身處何地，都會有該社會的問題要面對。離開，不一定一勞永逸。

「的確，每個地方都有佢嘅麻煩... 英國都有好多百幾、二百年的企業都要執笠，政府無錢去幫佢哋。疫情期間，口罩、保護裝備都好唔夠，感染咗都無得入院，要吽喺屋企... 」

不過人總有其韌性，在危難之中，反最常見人性光輝。「但最好唔好有壞事啦…就算見唔到人性光輝，我都 okay 啦。」他笑。

英國有句經典名句，叫「Keep Calm and Carry On」。Tony 說，這的確是當地人的生活座右銘。

「無論去到邊度，都會有不確定性、會有難搞的地方…然後你發現自己可以做的就係：保持冷靜，繼續前進。」

對 Stephanie 而言，回來其中最重要意義，是和家人朋友在一起。

「雖然而家因為疫情，唔可以成日見朋友、屋企人，但我覺得返咗嚟香港，好似 — 已經幾安樂咁。」她笑。

![](http://web.archive.org/web/2020im_/https://assets.thestandnews.com/media/photos/131927720_10222005820927024_1646369985088528821_o_co1yY_f5rMxwN.jpg)
> Stephanie 和 Tony

文／梁凱澄  
攝／P W