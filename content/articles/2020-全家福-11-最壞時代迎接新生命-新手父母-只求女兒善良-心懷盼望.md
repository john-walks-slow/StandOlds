---
title: "【2020 全家福．11】最壞時代迎接新生命　新手父母：只求女兒善良、心懷盼望"
author: "立場人語"
date: "2020-12-31T08:00:00"
categories:
  - "社會"
tags:
  - "2020全家福"
  - "育兒"
topics:
  - "2020 全家福"
image: "http://web.archive.org/web/2020im_/https://assets.thestandnews.com/media/photos/20201230-0920copy_QaW2M_Ws3SCZ0.png"
original_url: "thestandnews.com/society/2020-全家福-11-最壞時代迎接新生命-新手父母-只求女兒善良-心懷盼望"
---
![](http://web.archive.org/web/2020im_/https://assets.thestandnews.com/media/photos/20201230-0920copy_QaW2M_Ws3SCZ0.png)

【「2020 全家福」為《立場》年終專題，邀來不同香港家庭、群體拍攝一幀全家福，分享故事，[上一篇見此](../../society/2020-%E5%85%A8%E5%AE%B6%E7%A6%8F-10-%E7%96%AB%E4%B8%8B%E5%8A%8F%E6%88%BF%E5%AE%B6%E5%BA%AD%E5%A3%93%E5%8A%9B%E5%A2%9E-%E6%AF%8D%E5%85%BC%E7%88%B6%E8%81%B7%E6%95%99%E8%81%B7%E9%A1%A7%E5%AD%A9%E5%AD%90%E6%88%90%E9%95%B7/)】

阿朱和 Delton 的女兒今年 7 月底出世，訪問時還差幾天才夠四個月，一團麵粉般輕輕柔柔。

趁著女兒午睡未醒來，父母在客廳攤開榻榻米和蒲團，和記者聊聊天。問新手爸媽，全新生活體驗，有何感受？

「覺得…好＿攰！」感受太深，如傾瀉而下，阿朱禁不住聲大笑。Delton 純熟地在 iPad 播放 white noise，躡手躡腳放進臥室，生怕好不容易睡著的孩子被吵醒。

阿朱和 Delton 是大學同學，一對八十後尾的年輕夫妻，結婚兩年。阿朱畢業後從事教育，一直在自然學校、華德福等非主流學校當初小教師。工作日常就是照顧小朋友，但從 0 歲開始、全天候 24 小時、一把眼淚一把鼻涕地湊…還是頭一遭。

小小靈魂選擇來到 2020 年的香港，未來將要面對的，或是比對上十幾、二十年出生的哥哥姐姐，不確定得多。席捲全球的世紀疫症，何時褪去？孩子達適學年齡時，學校提供的是何種教育？當她長大後，以良善、真摯的心面對世界，是否就能換來同等相待？

![](http://web.archive.org/web/2020im_/https://assets.thestandnews.com/media/photos/133730085_10222060026962141_5149413031949508472_o_V6Sp6_c1EAzkS.jpg)
> Delton、阿朱和他們的「新老細」

\*　　　\*　　　\*

### **紛亂時代迎「新老細」**

今年肺炎爆發，瘟疫的恐懼感籠罩生活，連不少產前預備班也因疫情被迫取消。但學校停課，變相令阿朱多了時間在家安胎。至學校完結學年，女兒差不多要出世，阿朱就乾脆把工作辭掉了，專注照顧新生兒。

新手爸爸 Delton 的生活一樣起了不少變化。Delton 畢業後先後任職金融及地產公司，長時間加班是常事，拍拖時阿朱已有微言。今年經濟轉差， 丟飯碗的丟飯碗，未丟飯碗的人擔心飯碗隨時不保，Delton 卻選擇全職轉兼職，換取更多時間照顧家庭。後來更覺志不在此，索性辭職與朋友創業，目前全天候在家照顧老婆女兒。

換言之，二人現在都是全職父母，而阿 B，就是他們的「新老細」。

生孩子之前，二人以為 BB 生活不過食和瞓，但未親身經歷，不知原來食瞓已足以令人發癲。阿 B 出世頭兩個月，三個小時就要餵奶，吃一餐用上個多小時，二十四小時如是，阿媽每次就只能抓緊那個多小時的空檔小睡一會，兩個月沒睡過完整一覺。兩三次阿朱幾近崩潰，奶又餵過，尿片也換了，孩子還在哭得聲嘶力竭，阿朱又餓又累，「結果我同佢一齊喊埋一份，喊得仲大聲過佢。」

雖然阿朱和 Delton 都喜歡孩子，但一直未有確切計劃生兒育女。加上 2019 年香港社會風起雲湧，漫天白雲變成催淚煙，數以千計年輕人被送入囹圄。

「出面都仲係混亂緊，似乎大環境未必係 favorable 去生小朋友... 」Delton 說。

![](http://web.archive.org/web/2020im_/https://assets.thestandnews.com/media/photos/133136202_10222060024882089_8185849878098435512_o_jRbIn_fzu0y9s.jpg)
> Delton

但計劃往往跟不上變化，阿朱還記得，去年 11 月，中大、理大示威漫天烽火，自己卻在家吐得一塌糊塗。但阿朱說自己一向身子差，壓力大時嘔吐、經期延遲是常事，也沒有特別理會。之後 12 月的長假期，兩口子還幾次搭飛機往返外地，想不到小生命已在體內漸漸成長。

「懵到爆…個個朋友都笑我，點解你咁樣嘔法，都可以唔知自己有咗？有無搞錯…」

第一次用驗孕棒，阿朱拖了三數天，一直猶豫。終於下定決心，說明書上說顯示一條線是陰性，兩條則是陽性，棒上顯示的卻是一條半；再赴醫院檢查，終於確認懷孕，到第一次照超聲波，看見小手、小腳輪廓，胎兒已 12 周歲。

「吓，咁點算啊？點解會有嘅？！咁點啊？跟住我哋嘅生活會點啊？」阿朱模仿當刻神情，眼睛瞪得圓滾。

震驚過後，沉澱過兩三天，有一天阿朱洗澡時，想起了什麼，頓然釋懷。「突然間覺得，既然佢咁頑強，佢阿媽唔知陀住咗佢、飛咗咁多轉，都可以自己好穩陣咁存在咗 12 個禮拜，咁 OK 啦！佢應該可以好好照顧自己，唔使擔心。」現在回想，她大笑。

「我相信係佢揀我哋。佢有好強烈意志、意向，要選擇呢個時候、through 我哋嚟到地球、嚟到香港、嚟到呢個家庭。…呢個小小靈魂，有呢個 choice，我係 respect 呢件事。」

Delton 也同意，生命帶二人走到這裡，就唯有順勢而行，做好面前每個決定。「既然嚟咗，就睇下點樣盡最大能力去 take care 屋企，同埋 take care 佢成長。」

![](http://web.archive.org/web/2020im_/https://assets.thestandnews.com/media/photos/132828638_10222060026162121_5889125889083881709_o_wfNW5_i9Gawh4.jpg)

![](http://web.archive.org/web/2020im_/https://assets.thestandnews.com/media/photos/134126022_10222060025962116_7472879521213354246_o_AGWW8_BKWVp3T.jpg)

### **盡力替她遮風擋雨**

未結婚之前，阿朱常憧憬用自己所信的教育法親手養育孩子，到結婚後，卻難免有種種遲疑：自己是否已準備好？為人父母，凡事以孩子為先，是否再無空間追逐理想？不過對阿朱而言，這種遲疑，更多是源於擔心自己未準備好，多於外面世界紛擾。

對未來悲觀，最近不少人討論移民，有人就算不想走，想到孩子還是決定走。阿朱教私校，停課多時，後來才知道不少學生也退學移民了。阿朱和 Delton 近日閒聊，也會講起移民，但都只是隨口說說，未有認真打算。

「我呢排都諗緊 — 係因為阿女都仲細，未殺到埋身..？我都唔肯定，但我又會覺得…話香港衰，但其實去到邊度，都有佢自己的社會問題…」阿朱說。

「外邊係讓人好氣餒，但某程度上我又覺得，世界發生的事，我哋其實 control 唔到咁多，我哋都只可以盡自己能力，有限度咁幫佢遮風擋雨。 」

阿朱本來就對主流學校培養（無論有意或無意）學生競爭心、服從性、或側重學術，輕體藝、情感教育等傾向不盡認同，才會從事非主流教育工作多年。她坦言，就算不是因為教育界一連串風波，本來也不打算未來讓女兒在主流學校讀書，亦因此不太憂慮教材變化會對孩子成長造成直接影響。

![](http://web.archive.org/web/2020im_/https://assets.thestandnews.com/media/photos/133525540_10222060026482129_4012709218362228031_o_PQrlO_ArKVntV.jpg)
> Delton、阿朱

身為父母想子女在最好的環境中成長，乃人之常情。在亂世中學習成為正直真誠的人，恆常挫敗、失望、恐懼幾乎是注定的事情，我們還有「最好」的環境嗎？

月前香港上映紀錄片《致莎瑪：敘利亞家書》，導演 Waad 和丈夫 Hamza 分別是記者及醫生，女兒 Sama 出生後，儘管面對政府軍無日無之的轟炸，夫婦和一眾戰友仍然堅決留守。大家在幽暗的地下室躲避轟炸時，Waad 也拷問自己，「你是我們生命最美的事物，但我們把你帶到一個怎樣的世界裡啊？」

但空襲過後的早晨，父母們就讓孩子在爆炸後的巴士殘骸上，用彩色油漆塗塗畫畫，或者讓他們胡胡鬧鬧，角色扮演駕車乘車的日常。

當然相比敘利亞的苦難，香港遠未能同日而語，但如何在絕望中保持韌性與盼望，本身就是生命的恆常課題。

父母笑言，如何在紛亂環境中保持內心平安，同時是二人需作的修行。「出面的環境，總會有好多 ups and downs，或者有唔好的時候，但我哋作為 阿B 佢最親近的 care taker，如果我哋可以保持內心平安，畀到呢種 atmosphere 佢，其實我都相信， she will be fine。」

![](http://web.archive.org/web/2020im_/https://assets.thestandnews.com/media/photos/133858647_10222060030482229_4359054642630483154_o_cj4Y4_F6AP63Z.jpg)

「disappointment 係一定會有，正如我哋成長都係經常 being disappointed，被政府，或者被社會... 但如果佢在成長中學習到真、善、美，我覺得樣嘢係會 build in 喺個心裡面，會有啲力量可以對抗外面的世界。」

「或者有一日可以倒轉，改變出面個世界。」

訪問到尾聲，女兒睡醒，咿咿呀呀哭起來。Delton 抱著她站在窗邊，小孩子望著風景，吹著午後微涼的風，漸漸安定。

阿朱相信華德福教育理念，其中講究頭、心、手發展要平衡：頭即思想、心即情感、手即意志力。在亂世中成長，父母對女兒的期許，亦不過如此。

「只要佢心地善良，對個世界抱持希望，對美、對真有追求，以至用自己雙手雙腳嘗試去 strive for 一啲嘢，我已經覺得好好。」

![](http://web.archive.org/web/2020im_/https://assets.thestandnews.com/media/photos/132970764_10222060027242148_4642251440120732562_o_htEu2_Y0Hcu5U.jpg)
> Delton、阿朱和女兒一家三口

文／梁凱澄  
攝／P W

【「2020 全家福」專題完】