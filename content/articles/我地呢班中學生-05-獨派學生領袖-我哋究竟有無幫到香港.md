---
title: "【我地呢班中學生．05】獨派學生領袖：我哋究竟有無幫到香港？"
author: "立場報道"
date: "2017-09-22T14:42:00"
categories:
  - "社會"
tags:
  - "中學生"
  - "鍾翰林"
  - "本土派"
  - "學生動源"
topics:
  - "我地呢班中學生"
image: "http://web.archive.org/web/2020im_/https://assets.thestandnews.com/media/photos/tony-05_hyZWN.png"
original_url: "thestandnews.com/society/我地呢班中學生-05-獨派學生領袖-我哋究竟有無幫到香港"
---
![](http://web.archive.org/web/2020im_/https://assets.thestandnews.com/media/photos/tony-05_hyZWN.png)

去年今日，本土派氣勢正盛。

2016 年七月，中大傳播與民意調查中心就「香港獨立」進行民調，15 至 24 歲受訪者中，有 39% 支持港獨。八月初，本土民主前線梁天琦被選舉主任 DQ，香港民族黨於添馬公園舉行集會，召集人陳浩天在台上表示，這是歷史上首個港獨集會，稱過萬人出席。一個月後，青年新政梁頌恆及游蕙禎勝出選舉，晉身立法會。

同一時間，一個名為「學生動源」的本土派學生組織，開始進入各界視線。就在民族黨集會舉行前三日，學生動源宣布發動於各間中學設立關注組，宣揚港獨。不足一個月，已有 28 間中學成立本土關注組，一時風火，令政府不得不關注。梁振英將校園內討論「港獨」，比喻為在校內講粗口；時任教育局局長吳克儉連番警告：「港獨沒有討論空間」。

那時候，亦是「學生動源」的高峰時期。當時他們在網上募集了六十個成員，既在校內設立組織，又每天擺設三、四個街站，派傳單，嗌咪，與藍絲阿伯吵架，誓要將「港獨」理念遍地開花。

一年後今日卻是另一個世界。

梁游被DQ，「熱普城」內訌，民族黨再無法舉行另一次大型集會，梁天琦等本土派領袖既被官司纏身，面臨重判，又專注進修，相繼淡出公眾視線。今年五月，中大再就「港獨」進行同一民調，15 至 24 歲受訪者支持港獨比例令人意外地急跌至 15%，反對比例則為 43%，年輕人民情逆轉。

![](http://web.archive.org/web/2020im_/https://assets.thestandnews.com/media/photos/inde-01_rABTL.png)

學生動源亦愈來愈凋零，四個召集人走剩一個，成員少了一半，街站很少再擺，各中學本土關注組都只剩下 facebook 專頁在運作，接近名存實亡。

留下來那個召集人，是今年讀中五的鍾翰林。未走，不代表他不灰心。這一年的經歷，令他有極多反思。

「由我哋同民族黨，叫人在中學大學宣傳『香港獨立』嗰下開始，令到香港政府、中學大學的校方，對於校內宣傳港獨有咁大的反應 ……」

「其實我哋當初搞呢個計劃出嚟，究竟有無幫到香港呢？還是令宣傳愈來愈難？」

![](http://web.archive.org/web/2020im_/https://assets.thestandnews.com/media/photos/tony1_WHact.jpg)
> 鍾翰林（圖片來源：鍾翰林 fb）

**由四個人變一個人**

剛開學，鍾翰林已經忙得不可開交。升上中五，一星期有兩天要六點才放學，回到家已七時，還要做功課；為籌備選學生會，他早晚在撰寫政綱；身為學生動源召集人，有時他要和成員開會，又要處理對外事宜，譬如與其他組織進行抗爭支援的聯合會議。

差點漏了，還有每星期一晚，他要主持網台節目。

節目名稱就叫「學生動源」，去年 7 月啟播，起初人強馬壯，每集都有三四個節目主持，你一言我一語。但近月經常出現一個情況：整個直播室，只有鍾翰林一個人。

「連 Channel i（網台）的人都睇得出，我喺度 hea 緊，夾硬迫自己上去。以前節目多人啲，雖然講嘢未必好好，但起碼睇得出唔係死撐，唔會好攰咁。」

某程度上這不是他的錯。過去幾個月，學生動源內部出現人事大變動，組織原本有四個召集人，其中三個近月以不同私人原因請辭，有說家人有生意在大陸，有說看不到本土前景，需要停一停，諗一諗 …… 就連鍾翰林自己四月時亦請過辭，只是後來無人接任，為免組織停頓，他唯有捱義氣，暫代召集人一職。

「長遠而言我認為自己不太適合做對外工作，如果有成員覺得自己勝任，可取代我。」

![](http://web.archive.org/web/2020im_/https://assets.thestandnews.com/media/photos/tony_tT4yy.png)
> 鍾翰林（圖片來源：Channel i 節目《學生動源》截圖）

學生動源成立於 2016 年 4 月，以「一個本土理念的學生組織」自居。四名創辦人相識於當年 2 月新東補選的本民前團隊。

「當時我在他們（另外三個召集人）眼中，仲有少少左膠 feel。」

和許多同代人一樣，鍾翰林的政治啟蒙來自 2012 年反國教事件，及至 2013 年「香港人優先」成員招顯聰闖解放軍軍營一事，他開始留意本土議題，以至認為港獨是可行出路。當時的他眼中，「民主回歸」和「香港獨立」兩條路線，可以並行不悖。「任何能爭取香港民主的手法，都會認同。由民主回歸、建設民主中國，到香港獨立…兩條路一齊行囉，睇下邊條行得通。」

轉捩點發生於新東補選，跟同伴頻繁交流下，鍾翰林逐漸認定，香港唯有脫離中國才有出路。他以單程證審批權為例，「無論泛民本土，好多人都話香港政府要拎返審批權。但就算拎得返，香港政府其實咪又係受制於中國共產黨？」

「無論香港有幾民主，有真普選、公民提名都好，你只要激嬲中共，佢就可以收回所有施捨畀你嘅嘢 … 所以一日唔脫離中國，即使有幾大民主，都係朝不保夕。」

帶著港獨理念，鍾翰林與另外三人一同創辦「學生動源」，並公布政綱：（一）支持所有能擺脫中共殖民統治之論述與行動，包括香港獨立。（二）全民制憲、重新立約。（三）堅決捍衛港人本土利益。

聽來目標遠大，但鍾翰林如今回想，成立組織一事其實頗為兒戲。「四個人又熟，理念相同 … 好隨便咁搞咗個新的學生組織出嚟。」

之後的事，令他始料不及。

「無諗過原來要上電視，原來會有報道，要面對同路人的指罵、攻撃、抹黑 … 無諗過原來個本土圈、政治圈係咁黑暗。」

![](http://web.archive.org/web/2020im_/https://assets.thestandnews.com/media/photos/13590397_1105227286219021_1676401249308405981_n_dR5cf.jpg)
> 2016 年夏天，學生動源在沙田擺街站（圖片來源：學生動源 fb 專頁）

\*　　　\*　　　\*

**「根本乜都做唔到」**

擺街站，曾經是學生動源其中一項重要工作。2016 年暑假，他們幾乎每天擺設街站，由太古城、何文田、大圍到屯門，期間既派發港獨單張，又嘗試招募新成員。未幾，本來只有十數人的組織，膨脹至六十人。

鍾翰林頗難忘那段由早企到晚的街站歲月。他說，在街站接觸的通常有兩類人：一是藍絲阿伯，上前挑機對罵；另一類是支持泛民陣營的中年人，上前好奇為何年紀輕輕的學生，會萌生港獨意念。雖然火花四濺，但街站宣傳總算有些效果。

直至 2016 年 10 月，梁游宣誓事件發生，一切都變了。

「以前起碼有人鬧有反應，而家基本上冇人理，好似當我哋透明咁樣。」反應不佳，加上街站動用人力時間資源龐大，鍾翰林開始反思，究竟還有沒需要擺下去。「而家本土派，不單學生動源，還有本民前、未分裂的熱血公民，其實都擺咗成兩年街站，要支持我哋的人，一早已經支持咗啦，唔駛等到兩年後。」

「上年四月成立至今，擺街站做到啲乜嘢出嚟啫，根本乜都做唔到。」

另一個少擺街站的原因是，組織規模萎縮，人手愈來愈不足。許多在本土派氣勢大盛之時加入的中學生，在宣誓事件後，都慢慢淡出學生動源，甚至在社運圈子消失。

鍾翰林眼中，這源於很多年輕人加入時，根本不了解自己理念是什麼。「淨係明白要脫離中國，但再深入少少，擺街站被人問兩句『無中國咁香港點算』，好多都未必答得出。中學生有個問題，他們的論述不夠清楚，以至好容易心灰意冷。」

「甚至難聽啲講，型囉，威囉，但而家低潮嘛，咪唔繼續落去囉！」

就連曾經備受傳媒關注的中學本土關注組，一年後也全部名存實亡。「基本上一個都無，得返個 facebook（專頁），又唔會剷左佢。」鍾翰林形容，關注組的結束無關校方打壓，卻因成員愈來愈灰心。灰心的原因，不止外部環境逆轉，還因本土派內訌。

鍾翰林透露，在學生動源發動於各校設立關注組的幾日後，另一本土組織竟發起同一計劃。

「唔知點解出現兩個一模一樣的計劃。有些關注組聽佢哋指揮，另一邊廂，有些就聽我哋講，派我哋嘅嘢，好混亂。兩邊完全無交流下，根本行唔到落去。既然咁混亂，我地選擇放棄囉。」

過去一年，本土派陣營內訌不斷，互相攻訐時有發生。學生動源的學生亦受影響，有人參與其中。「有些成員覺得，算啦，做下去都無意思，又幫唔到香港，又要被自己人攻撃。咁不如唔好做落去，走喇。」

他也身受其害，私人電話號碼試過被本土派的人公開廣傳，藉以攻撃。曾經被文匯大公起底鞭躂卻直言「當睇笑話」的他，突然發現一個事實：「原來對我哋最凶狠的人，唔係大公文匯，唔係政府，而係自己人 … 呢個最灰心。」

![](http://web.archive.org/web/2020im_/https://assets.thestandnews.com/media/photos/independent_uFHvK.png)
> 資料圖片：民族黨集會（朝雲攝）

\*　　　\*　　　\*

**成事不足，敗事有餘？**

過去一年，鍾翰林不時接受傳媒訪問，每次記者都會問他一個問題：怎樣可以達至香港獨立，有咩路線？這也是主流社會對獨派的最大質疑。

鍾翰林有時會跟其他獨派談起這個問題，有人會提出「武裝革命」，有人想「民族自決」，有人主張「獨立公投」，但究竟下一步如何執行，沒人有答案。

「佢哋自己都知道，可能真係行唔通。好簡單，只係一個宣傳的手法 … 所有組織都係咁。」

他承認這也是學生動源的困境，「我哋都諗緊，以後仲點行下去。」

事實上，鍾翰林很早已不答記者有關「如何港獨」的問題。他眼中，最重要的是宣傳理念，「愈多人相信呢樣嘢，愈來愈多人思考怎樣行落去的時候，就自然可以搵到條路出嚟。」

但一年過去，當大學生在校園掛港獨橫額，也被十大校長出聲明斥責，鍾翰林也會反思，如果一切從頭，這種宣傳方式是否真的理想？

![](http://web.archive.org/web/2020im_/https://assets.thestandnews.com/media/photos/cucu1_Tt6fp.png)
> 2017年9月上旬，中文大學出現「香港獨立」橫額。

他的語氣有點自我怪責。

「由我哋同民族黨，叫人在中學大學宣傳『香港獨立』嗰下開始，令到香港政府、中學大學的校方，對於校內宣傳港獨有咁大的反應 … 咁其實我哋當初搞呢個計劃出嚟，究竟有無幫到香港呢？還是令宣傳愈來愈難？」言談間，他甚至吐出八個字：成事不足，敗事有餘。

但他同時強調，不後悔所作所為。

「換個角度睇，我哋唔去做，五年後十年後，當香港言論自由一步一步收窄的時候，這結果都會出現。」

\*　　　\*　　　\*

**沒有未來的年輕人**

在「我地呢班中學生」專題中，我們每次都問受訪者同一問題：十年後，你覺得自己在做什麼？結果，大部分中學生，都傾向以職業作為對未來的想像。

而作為本專題其中一個最具政治性的受訪者，鍾翰林的答案明顯截然不同 — 他認為十年後會「因為自己嘅政治主張而離開香港或者面臨審判」。

今年中五的他，一早預料自己考不上大學，卻不代表他沒有思考過未來。不過過程中有個不確定性，一直主宰他的思考。

「有個當時 17 歲的香港女仔，因為旺角年初一事件而要流亡台灣 … 我都會諗，下一個係咪我哋呢？未來一年半，我哋係咪真係可以好安穩咁中學畢業？係咪真係唔會俾人拉？唔會好似佢咁流亡台灣？」

距離公開試尚有年半，鍾翰林考慮過專心讀書，不再走上前線，但又擔心近年參與過許多示威行動的自己，有可能被秋後算賬。「之前好多有機會被捕的行動我都參與咗，就算未來唔做落去，都無用。香港政府、香港警察，一樣可以拘捕我，一樣可以送我入監倉。」

![](http://web.archive.org/web/2020im_/https://assets.thestandnews.com/media/photos/tony2_i6ZET.jpg)
> （圖片來源：鍾翰林 fb）

亦因此，他像許多本土派領袖一樣，已不懂得如何計劃個人將來。尤其是十年後的事，who knows？

「十年之後，好有機會 23 條已立法，或者直接將國安法納入基本法附件三 … 」鍾翰林說，自己不是一般本土派組織小成員，過去一年在傳媒鏡頭和咪高峰前面，不知說過幾多遍要「推翻政權」、「香港獨立」。他深信自己總會被政權追究，以至失去自由。

「未來連自己有無自由都未諗到，已經唔好講要讀咩書，返咩工 … 真係唔駛諗。」

將來看來灰暗，但他始終執著當下。他坦承，經歷過去一年的風雨飄搖、暗箭亂飛，不是沒想過從此離開學生動源，甚至遠離政治圈，做個普通中學生。

直至後來想通。

「離開學生動源，離開政治圈都好，半年之後一年之後，當香港再發生乜嘢事，你醒覺咗之後，唔能夠再沉睡返，你不過係扮唔關心，終有一日，都係走返入個圈，走返入個組織。」

「離開，係解決唔到問題。」這個志切宣傳港獨的中五生，如是說。

![](http://web.archive.org/web/2020im_/https://assets.thestandnews.com/media/photos/E6AA94E6A188_0002028729.jpeg20copy_PVXG2.png)