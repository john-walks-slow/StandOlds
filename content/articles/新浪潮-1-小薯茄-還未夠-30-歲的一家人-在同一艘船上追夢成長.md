---
title: "【新浪潮．1】小薯茄： 還未夠 30 歲的一家人，在同一艘船上追夢成長"
author: "立場專題"
date: "2021-05-29T17:46:00"
categories:
  - "文化"
tags:
  - "流行文化"
  - "新浪潮"
  - "文化工業"
  - "小薯茄"
  - "童童"
  - "程人富"
  - "阿j"
  - "麗英"
  - "阿冰"
topics:
  - "改朝換代"
image: "http://web.archive.org/web/2020im_/https://assets.thestandnews.com/media/photos/Layer200_2piGV.png"
original_url: "thestandnews.com/culture/新浪潮-1-小薯茄-還未夠-30-歲的一家人-在同一艘船上追夢成長"
---
![](http://web.archive.org/web/2020im_/https://assets.thestandnews.com/media/photos/Layer200_2piGV.png)
> 小薯茄全體同事

走進小薯茄在荃灣工廈的 studio，像造訪一個屋企 — 出入時，不自覺喊出一聲「打搞哂」那種感覺。

先在玄關脫鞋，沿著走廊行進去，左邊是辦公室。隔著落地玻璃，會看到在導演肥研剪剪吓片，突然掏出一支牧童笛，獨自吹奏，未幾，拿著長簫的導演阿 John 和攝影師阿齊中途加入。另一角落，主力幕前的程人富、童童（又）在鬥嘴，而小薯茄兩個老闆高 Ling、阿富，則和幾個同事擠在其中一人的電腦前手指指，以為在討論剪片，原來在揀外賣食咩。

![](http://web.archive.org/web/2020im_/https://assets.thestandnews.com/media/photos/Layer200_vywhR.png)
> 後排：攝影師阿齊、演員阿 J、童童

![](http://web.archive.org/web/2020im_/https://assets.thestandnews.com/media/photos/Layer200_y03CT.png)
> 阿齊、John 在吹牧童笛、長簫

繼續沿走廊走，open kitchen 對出擺了一張木製長枱。他們以前的 studio 較狹窄，每次吃飯都要「開枱」；搬進來之後就不用勞師動眾了，每逢開飯大家就圍在長枱前，一邊吃，一邊聊天說是非，有時聊得忘形，一餐 lunch 食足兩三小時。偶爾放假，大家還是約埋各自的男女朋友，圍在這張長枱玩 board game，直至夜深。

長枱旁有個殘舊的兩門雪櫃，是他們拍「雪櫃冷笑話」的道具。由 2017 年到 2021 年，搬了兩次 studio，這雪櫃還在（只是不再插電了）；旁邊那張淺灰色梳化，不知在他們的短片裡出鏡過多少次，也是從舊 studio 搬來。

當然，小薯茄上下更懷念的是再對上一張梳化，墨綠色、殘殘破破的 — 當年搬 studio，大家一同將它抬到垃圾站，然後還依依不捨坐在上面詳談。原來高 Ling 當時剪下了那張梳化其中一塊皮，保存至今。

「它提醒我一件事 — 現在回看舊 studio，好像覺得好辛苦，但我們當時完全不覺得辛苦。」又以漫畫《海賊王》比喻：

「我們都不是很叻的一班人，感覺更像大家砌一架船，慢慢招船員，然後架船慢慢越來越大，入偉大航道啦！」

![](http://web.archive.org/web/2020im_/https://assets.thestandnews.com/media/photos/Layer200_F4kos.png)

\*　　　\*　　　\*

### **起點：拒做大機器的小齒輪**

小薯茄是網絡短片創作團隊，由導演高 Ling 和編劇阿富創辦，2016 年 9 月開始營運。最初全職員工只有 3 人，四年半後今日慢慢增長至 17 人，全公司員工年齡未夠 30 歲，當中以主力幕前演出的程人富、阿冰、童童、阿 J、麗英最為人熟悉。

像最近《Error 自肥企画》爆紅，演出 193《睡到三點》MV 的其中一個女角，正是小薯茄成員阿冰；身高僅 148 cm、自稱「全死角美少女」的麗英，早前則憑歌曲矮妹正傳上了 Chill Club  頒獎禮角逐年度新人。

再早一個月，YouTube 四台聯播引起熱話，小薯茄也參與其中。現時他們的 YouTube 頻道有 35.3 萬人訂閱，差不多每日都有新片，有的是長度約數分鐘、以男女感情、生活共鳴為主題的劇情短片（如歷來點撃率最高的「用 ZOOM 的日常」），有的是逾半小時的的各式綜藝節目，類型包括問答比賽、party game、challenge 遊戲、Vlog，當然還有不少是客戶廣告。

看起來，就是一間運作穩定的文化小工廠。

![](http://web.archive.org/web/2020im_/https://assets.thestandnews.com/media/photos/186476152_10164965368080265_4780287154344414538_n_MP6ra20copy_Bnzn7.png)
> 導演肥研在剪片

以前，香港流行文化的世界裡，大台當道。所謂「流行」的定義，往往掌控在大平台手中。平民百姓的目光，慣性聚焦於大電視台提供的娛樂；有一段長時間，有志投身影視創作、製作、演出的年輕人，都先走進這些被稱為「木人巷」的大型文化工廠裡，在層層架構、芸芸前輩間汲取經驗、磨練技術，以至積累人氣。到了某個時機，羽翼已豐，有些人才考慮離巢，開創天地，自由創作。

但以上像是遠古時代的事了 — 起碼前幾年，少年高 Ling 和阿富沒選擇這條路。

兩人相識於浸大電影學院，臨近畢業，有志自組 production crew 維生。「通常一班電影學生，行埋一齊就會覺得自己拍嘢好叻，做一些廣告、搵啲片拍吓啦，應該會發到達。」

那些與「大台」、「工業」相關的路，兩人想都沒想過。主修編劇的阿富記得，大學不少老師都是業內人士，在學時他就試過拉著老師衫尾踏足電影圈，幫忙寫故事大綱，但結果往往沒有結果，「連出唔出得我都唔知。這個行業好像就是這樣。」主修機燈的高 Ling 則試過到電影片場幫忙，負責拍 making of，已是相對自由的崗位，落手做又是非常迷失，「唔知自己做緊乜，唔知拍嚟為乜嘢，做緊嘢又見唔返成效。」

![](http://web.archive.org/web/2020im_/https://assets.thestandnews.com/media/photos/127291745_708426473124058_2350863558528651602_n_OSPgK.jpg)
> 高 Ling、阿富的畢業相，攝於 2016 年（圖片來源：高 Ling ig: vitokokkl）

兩個年輕人不約而同萌生想法：想創作，但不想成為龐大機器裡的一枚小齒輪。

電影圈此路不通，電視台又如何？他倆反應更大。「聽落好似更加齒輪喎！」「每一個同學入去電視台做完 PA 都逃走，太恐怖喇，簡直是用生命值硬接…」

抗拒，只因他們始終認為，做創作需要自主，需要清楚看到自己作品的形狀，更需要直接了解觀眾有何反應。於是一畢業，兩人就展開了「自立門戶」的路。

「好過做一個小小編劇，寫咗啲嘢真係唔知上面點改，我都唔知道自己啲嘢得唔得。」阿富說。

![](http://web.archive.org/web/2020im_/https://assets.thestandnews.com/media/photos/186511917_10164965367980265_1200827579501426695_n_LsbJ020copy_3guhp.png)
> 小薯茄創辦人阿富、高 Ling

自立，實行起來卻毫不簡單。尤其是起始階段，「競爭太激烈，根本冇渠道去搵 job。」為求糊口，阿富去了地盤做 part-time，高 Ling 則在屋企人開的雜貨舖幫手搬搬抬抬。餘下時間，明明已畢業的二人繼續長駐浸大校園，度橋、拍片、剪接，「因為那裡有免費 Wifi、檯櫈，就好似讀多一年 Year 5…」學期尾碰上師兄妹也要拍嘢交功課，他們像遊牧民族，在校園內搬來搬去，只求繼續拍攝，「諗返都唔好意思。」高 Ling 苦笑。

看似很狼狽，但同樣是二人的浸大同學、當年幫忙演出的演員程人富卻形容，那段時期是團隊的「黃金年代」，效率最高。「大家約出嚟去到 BU public area，大家就坐低講講講，拍嘢，拍完快啲返屋企……當時環境是最不舒服，但亦都是最 productive。」

年代黃金，因為所做的幾乎沒有回報（除了儲 portfolio），他們只是在做自己喜歡的創作，一往無前。

他們把短片上載到 Facebook，雖然不是每一條都受歡迎，部分現在回看甚至頗稚嫩，但持之以恆，他們的心血也逐漸為外界所看見，加上當時毛記當紅，引起 digital marketing 浪潮，開始有廣告客戶上門尋求合作，「做咗一陣覺得好似真係會有 income，就決定租 office。」開公司頭九個月都無人工，第一次出糧有 $6,000，已經很高興。

也是那段時間，高 Ling、阿富以前在浸大電影學院合作的同學，一行九人，逐一加入；大家一齊替新 office 髹油、找傢俬，一齊在數百呎的空間裡忘形奮鬥。

一班船員都上船了，船駛往大海進發。

![](http://web.archive.org/web/2020im_/https://assets.thestandnews.com/media/photos/25182379_1805913529418899_7536852654449044890_o_mRIL2.jpg)
> 2017 年，小薯茄參與 IFVA 短片創作比賽獲獎（圖片來源：小薯茄 facebook）

\*　　　\*　　　\*

### **薯仔做薯條　蕃茄變茄汁**

如果文化工業是一艘船，在規模較大的郵輪上，船員們的工作崗位往往分門別類，各司其職。演員就是在幕前演出，編劇就是編劇，化妝就是化妝，大家最好不要逾越界線，安守本分。

如果用高 Ling 和阿富的比喻就是，各個齒輪在自己的位置運轉好，整台機器運作起來，就會安然無恙，直到永遠。

小薯茄情況當然不是這樣。

高 Ling、阿富等最初班底，在學時曾合力製作一份 stop motion 功課，片長約一分鐘，講述薯仔和蕃茄格格不入，直至彼此改變形態，薯仔炸成薯條，蕃茄變成茄汁，才一拍即合，成了最佳拍檔。

這條片就是今天「小薯茄」名字的由來 ；某程度上，也是這個班底的精神所在。

雖然都是電影學院學生，但組成小薯茄後，各人卻身兼不同崗位。像首個「入職」的員工 Kiko，在學時主修後製，現在她的崗位卻是經理人 — 安排麗英、阿冰等藝人的工作以外，還替全公司打點一切，成為小薯茄眾人口中的「Kiko 媽媽」。又如高 Ling、阿富，明明是幕後製作人，但身為公司創辦人，創作以外，二人還要由零開始，學習經營一盤文化生意，例如見客、傾價錢，例如管理員工。

最初還撞了不少板，阿富回憶，「傾 job 的價錢原來可以咁樣 set，我們 set 幾千蚊以為好多，每次都不停被人震撼…」高 Ling 則形容，他倆都喜歡接觸新事物，每次見客，都像參與一次角色扮演，有新的挑戰，有新的刺激。「做得多導演，剪咗三、四百條片，悶悶地，有得跳出去同人傾下生意，都幾好。」

![](http://web.archive.org/web/2020im_/https://assets.thestandnews.com/media/photos/185793404_10164965368195265_4776388393482037240_n_KyIUY20copy_DT6Mx.png)
> 阿 J

創作人在忙管理，在小薯茄做幕前也不止做幕前。像演員阿 J，從沒想過自己也要參與前期度橋，甚至要買部電腦返公司，做埋後期剪片，「諗住淨係演戲，Vlog 嗰啲都冇諗住要拍…我又唔係識講嘢，窒下窒下咁。」

又像本身主意多多的程人富，平日在 office 時常與阿冰鬥嘴，後來二人構思將這真實一面擺在觀眾眼前，遂開始度橋、拍攝，剪接也自己處理，這個「冰戲富」環節，結果大受歡迎。

高 Ling 形容，做網絡和傳統媒體不同，要求人人多走一步，靈活變通。以演員為例，如能參與前期創作、度橋，真正演出時往往更投入；而落手剪接後，則會讓他們在演出時多一個角度思考「怎樣做得好啲」、「有咩做完會方便剪接」。兩者加起來，演員更可直接感受到自己作為 Creator 的成敗得失，「多人睇，少人睇，好直接。留言的每句說話，都針對住你每一個心機。呢度做得唔好，所以無人睇，會來得更加深刻。」

除去了傳統機構的「各司其職」，這裡的創作更加靈活，也更加傾向作者主導 — 每個人的個性、喜好，不論是幕前幕後，都更容易於作品體現，映射在觀眾眼前。

![](http://web.archive.org/web/2020im_/https://assets.thestandnews.com/media/photos/20210513-NC-Pomato_5-07124_SnXDn20copy_yl9Y6.png)
> 程人富、童童

演員童童眼中，這正是網絡創作的特色。「觀眾除了想睇我哋做出嚟嘅劇本嘅戲之外，都好想了解我哋個人。所以點解我哋要剪自己嘅片呢，就係要將我哋真嘅自己擺出嚟 — 唔係話拍條 Vlog、影到自己，就係我哋嘅片；我哋剪嘅嘢、揀嘅音樂、畫嘅 graphic，或者擺嘅資料，其實都好(代表) 我哋自己個人。」

\*　　　\*　　　\*

### **你的夢想也是我們的夢想**

這裡另一特點是：每個人如有自己想做的事，可以「公器私用」（以流行用語來說應是「自肥」），借助小薯茄的力量來達成夢想。

例如阿冰，同樣是電影學院學生出身，最初一直想成為演員卻找不到門路，有段時間四處漂泊 casting，有時成功，有時失敗，但總無法持續；輾轉加入小薯茄，開始獲得演出的機會，「冇諗過拍短片同電影，同電視劇有咩分別，純粹覺得可以演下戲幾開心。」

![](http://web.archive.org/web/2020im_/https://assets.thestandnews.com/media/photos/183512811_10164965367640265_8772714316700629619_n_90LMx20copy_0gkRb.png)
> 阿冰

日復日拍攝累積經驗，觀眾從一段段劇情短片、綜藝環節裡，慢慢感受到她作為真人的個性。行內人也開始看見、認識這個女孩。這兩年，阿冰演出 ViuTV 劇集《理想國》其中一個單元，還成了 Dear Jane《銀河修理員》MV 的女主角，人氣愈來愈高。最初遙不可及的夢想，似乎就在面前。

程人富的例子也相似。外表並不出眾、平時負責搞笑、搗亂的他，2019 年之所以參演 ViuTV 劇集《教束》一角，亦是因為他在小薯茄個性突出，劇組發現有角色適合，遂邀請他去試鏡，最後他演出「狗榮」一角，算是一圓拍劇心願。

更有意思的是，每次同伴有新發展，小薯茄上下都肉緊見證，傾力相助。

例如程人富拍《教束》時，就有同事前來探班，他覺得感動：「像在一個陌生的地方，例如學校，有屋企人來探你那種奇怪感覺。」阿冰拍完《銀河修理員》MV 後，再與 Dear Jane 在表演中合唱，她自問不是唱歌材料、信心不足，很多同事陪她練歌，「John 幫我彈結他，程人富同我一齊唱…」

「就算我唱得好唔好，佢哋都一定會拍手，話我做得好好，呢啲就係小薯茄畀到我嘅愛。」阿冰微笑。

還有麗英，因在《教束》認識了程人富，其後獲邀加入小薯茄成為幕前。她說，以前自己只是個兼職幫人補習的平凡學生，想做演員，也不停去 casting，但傳統的經紀公司推崇「好高、好靚、好標緻」的藝人，她自問條件不符合，「望住塊鏡，算啦我都係去返讀書！」

![](http://web.archive.org/web/2020im_/https://assets.thestandnews.com/media/photos/184737562_10164965367600265_3673724359861964329_n_ZVBFg20copy_IgREI.png)
> 麗英

成為小薯茄一員後，以「全死角美少女」自居的麗英，卻經常在作品發揮搞笑本色，吸引不少觀眾注意；平時喜歡唱歌的她，還開始在頻道裡表演，有時唱 cover，有時與外來歌手一同唱 live，去年甚至推出個人歌曲《距離》，搖身一變成為樂壇新人。小薯茄上下為她舉辦直播「拉票造勢大會」，希望她獲得注視；今年推新曲《矮妹正傳》，由歌曲製作、MV 構思、拍攝，也是小薯茄同伴們一手包辦。

「我覺得係靠大家的努力，先至會有呢個成果。」月前一嘗心願，以新人身分角逐 ViuTV Chill Club 頒獎禮的麗英說，「在頒獎禮時諗，如果一個好彩拎到獎的話，我諗住兌現之前應承觀眾嘅嘢，第一句一定會講『Hello 各位小薯茄！』」

高 Ling 等同事當日亦在台下見證、打氣：「一見到呢啲，好開心㗎，佢哋有佢嘅里程碑，亦都係小薯茄嘅里程碑。」

![](http://web.archive.org/web/2020im_/https://assets.thestandnews.com/media/photos/175567780_285530056553541_386569155520763278_n_tyUqA.jpg)
> Kiko、阿J、高 Ling、麗英，一同出席 Chill Club 頒獎禮（圖片來源：麗英 IG: laiyingdesu）

訪問中，高 Ling、阿富徐徐數出小薯茄開台四年半的不同里程碑：接到第一單生意、第一次租 studio、第一次擁有一部公司電腦（剪片用）、YouTube 頻道有十萬人訂閱、第一次搞市集（本周末在荔枝角）……有意思的是，這張清單上面，除了公司成就，還有不少同事圓夢的痕跡，例如「阿冰拍 MV」、「麗英成為歌手」。

高 Ling 說，他和阿富兩人不太叻，無法很權威地點出一個方向讓同事發展，只得慢慢了解對方的能力，並鼓勵他們做自己想做的事。走了幾年，他才驚覺：「原來小薯茄做（完成）咗好多人嘅夢想，亦都做咗（成為）好多人嘅夢想。」另一老闆阿富解釋：「你（員工）喺度嘅時候，我哋完成你想做嘅嘢；你都完成緊我哋想做嘅嘢。」

「其實好開心㗎，好對等啊個關係。」

\*　　　\*　　　\*

### **不是公司，是家人**

小薯茄日漸茁壯，兩個創辦人近來忙於思考公司架構 — 人手開始多，在工作分配上，應該所有同事都向他倆直接報告？還是在中間建立一些層級，方便管理？

看得出兩人有點煩惱，高 Ling 說：「這是我們的重大課題…如果這個位做得不好，之後的亂，就會是源於這裡。」

![](http://web.archive.org/web/2020im_/https://assets.thestandnews.com/media/photos/20210513-NC-Pomato_5-07199_8OIqy20copy_fBFHL.png)
> 經理人 Kiko 與導演 John

頭痛，因為這裡本來就不像一間公司。

這班年輕人，雖然很多都沒做過其他工作，但多少聽聞過，在外面世界「公司」、「返工」意味著什麼一回事。

讀中學時已在小薯茄拍片、現時仍在讀大學的童童說，很難得能跟一間公司一同起步，見證這個地方越來越有規模，而正因走過這一段路，她從來視小薯茄像「我哋一齊努力前進嘅夥伴」，多於一間冷冰冰的「公司」。

同樣在極早期已加入小薯茄的演員阿 J 甚至想像不到，有一天自己「冇咗呢份工」的情景。因為對他而言，這裡早已成為他的一個家；所謂「同事」就是屋企人。「即係我日日都會返屋企…返到嚟每一日都係好歡樂，除咗我哋返工嘅時候，其實有時放假冇人約嘅時候，都會問吓啲同事返唔返嚟一齊玩。」

![](http://web.archive.org/web/2020im_/https://assets.thestandnews.com/media/photos/51952879_2321848364532941_7508084195775999420_n_9CHkq.jpg)
> 2019 年，小薯茄第一次搬 office，邀請了家人出席開幕禮：「我哋亦都要多謝我哋一眾嘅屋企人；放手 放心俾我哋一班細路去做自己所愛所想嘅事」（圖片來源：小薯茄 ig: pomatohk）

家人關係也延伸至現實。兩年前首次搬 office，小薯茄眾人邀請自己的家人出席公司剪綵，並一同大合照，高 Ling 解釋用意：「佢哋屋企人未必會知道自己仔女喺呢度做乜嘢，請佢哋返來可以同佢哋講一講，好似家長日咁。」

小薯茄一家人共同見證的，除了公司成長，還有彼此的重要人生階段。獲眾人「推舉」為「Kiko 媽媽」的經理人 Kiko 之前結婚，用的公仔正是薯仔和蕃茄。「最代表到我、最開心的就是蕃茄和薯仔陪我出嫁。」

「啱啱成立公司時，跟阿富和高 Ling 拼搏得最多，佢哋話『過大禮都要過來啦，嫁女喎！』Kiko 失笑，「佢哋（同事們）都好似我屋企人咁樣，好開心大家都會陪住我，替我開心…尤其是我見到阿冰、童童當晚想喊，有少少嘅淚水，我覺得呀，好開心。」

![](http://web.archive.org/web/2020im_/https://assets.thestandnews.com/media/photos/79738548_491731341463659_2446771895272814170_n_Tqtw3.jpg)
> 2019 年 12 月，Kiko 結婚，小薯茄大合照（圖片來源：高 Ling ig: vitokokkl）

在小薯茄的 studio 待了半天，最大感覺是：嘈。台前幕後每個人無時無刻都在玩，都在笑，都在傾計；有人突然吹笛，有人忽爾起哄，外賣突然截了單，全公司一同慘叫。到我們離開了，他們五六人在門口一邊吹水閒聊一邊揮手歡送，踏出大門，真的有種剛去完拜年，又或 house-warming 的感覺。

也不禁令人好奇：這家人會怎樣成長？小薯茄這艘船，未來又會航往何處？

高 Ling 坦言，今天的小薯茄，和他一開始構想的已經一模一樣。「當時我幻想是，有個 studio，每個月有些廣告片，好舒服地拍片就可以。」但生存以外，如今他還希望觀眾在作品中獲得娛樂。「你知呢幾年香港都好辛苦啦，喺咁殘酷嘅生活之下，仲要睇一些殘酷嘅嘢就好唔開心啦。」雖然外界偶爾笑稱他們是「兒童台」，總是充滿正能量，高 Ling 卻覺得，搞笑得來帶一些訊息的作品，會更老少咸宜：「我哋覺得自己唔係『兒童台」，但係啱好多人睇嘅台，唔單止係兒童，拍畀香港唔同階層睇呢件事。」

![](http://web.archive.org/web/2020im_/https://assets.thestandnews.com/media/photos/184098677_10164965367690265_9210581985726033805_n_2RZM820copy_0qeA7.png)

小薯茄有句 tagline，叫「由簡單創出不平凡」。兩個老闆以至台前幕後經常強調，他們真是一班沒什麼特別、很平凡的人。

平凡，因為他們從沒有什麼亮麗的背景。由始至終，只是一班電影學院學生因為不想做齒輪，所以嘗試另闢蹊徑。

「我好相信一班人嘅力量，雖然我哋唔叻，但只要有心一定會做到一樣嘢出嚟。」高 Ling 形容，最初創辦小薯茄，根本完全不知道何謂網片，又應該如何拍。但大家就是有一股衝勁，一齊去找答案，去拍，去試，去失敗，再去試。「經過三四年之後，都證實原來好多嘢，只要你肯做就得。」

始終文化工業不是啤膠工廠，機器很重要，但最關鍵還是裡面的人。

「歸根究柢都係我好相信呢一班人，只要有心嘅話，真係會有無限可能。」

![](http://web.archive.org/web/2020im_/https://assets.thestandnews.com/media/photos/20210513-NC-Pomato_5-07244_j30ev20copy_ALEkm.png)

![](http://web.archive.org/web/2020im_/https://assets.thestandnews.com/media/photos/20210513-NC-Pomato_4-06933_UVlLl20copy_Z8SKD.png)

撰文／阿果  
採訪／阿果、晴韻、陳詠姿  
攝影／Nasha Chan

實習生陳梓熙對本文亦有貢獻。