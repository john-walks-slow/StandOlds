---
title: "【我地呢班中學生．18】讀足九年的男生：我是教育制度的白老鼠"
author: "立場報道"
date: "2017-10-06T12:52:00"
categories:
  - "社會"
tags:
  - "中學生"
topics:
  - "我地呢班中學生"
image: "http://web.archive.org/web/2020im_/https://assets.thestandnews.com/media/photos/felix-20_444Lu.png"
original_url: "thestandnews.com/society/我地呢班中學生-18-讀足九年的男生-我是教育制度的白老鼠"
---
![](http://web.archive.org/web/2020im_/https://assets.thestandnews.com/media/photos/felix-20_444Lu.png)

「中學生涯係地獄，對我嚟講係一個輪迴。以為可能甩難，但無啦啦，捲吓捲吓，又捲返入個漩渦裡面，游極都游唔出去。」Felix 說。

今年廿歲，中四、中五各留級一次，來到今年，Felix 終於升上中六，進入直路考 DSE。回望九年中學生涯，讓他不禁興嘆，道：「我係嗰堆白老鼠」。

Felix 初中考入一間 band two 中學。該校收生成績不俗，有條件開辦以英文為教學語言的「英文班」，而他也是班上一員，惟高中只設「中文班」，教學語言大轉向。他以世界歷史科為例，「譯名都唔同，都唔知自己寫乜」。他認為自己猶如教育制度的犧牲品，「點解一間學校決定要升 band one，要搵班學生咁樣玩？」

高中選科時，Felix 再遭挫折。四科必修以外，他填寫了「物理 + 化學」及「中史 + 世史」兩組選項，卻最終變成「物理 + 世史」的組合，「佢同我打散咗，咁我大學可以讀咩呀？」對比昔日「文理分科」的制度，他甚至認為比今日的選科不設限更佳，「分開文科理科可能唔係壞事，佢始終係專喺一個方面。但而家要文理都得，有幾多個可以做到？」

選科不如意，Felix 中四期末，隨即因成績太差，而被要求留級重讀。校方更要他重新填寫「選科表」，並只容許他在「視覺藝術」和「中國文學」之間，揀一科選修。自稱中文成績「差到核爆」的他，無可奈何地改修視覺藝術。

「你要班學生揀啲唔鍾意讀嘅嘢做乜啫？衰啲講句，讀到嗰堆人咪又係高分低能，只係識得讀書讀書讀書。」Felix 認為，現行中學制度猶如「政府工的訓練班」，學生只懂得跟著制度走，讓他覺得「好無意思」。

那何不跳出主流教育制度？

Felix 坦言是經濟考慮。他高中開始兼職，課餘時間拍片攝影。大部分日常開支，都是他自己賺回來的，「有邊個中學生，唔想走去（頹）廢？咩都唔洗做，有得食有得住有得玩，我都想！但無計。」另一方面，他認為職場普遍期望員工擁有大學學歷，「即使出到嚟拍片影相，人哋有 degree，人工隨時係高你一倍」。

決心從事影視工作的 Felix 相信，這條路要走下去，始終需要一個學位，需要大學的理論訓練。「睇返轉頭，好多嘢都好可悲，對呢個制度好不滿。」Felix 停頓一下。他雖然不喜歡公開試，不同意教育制度，但為了考進大學，他願意妥協多一陣，說：「我服從呢個制度，係為咗我之後想做嘅事」。

![](http://web.archive.org/web/2020im_/https://assets.thestandnews.com/media/photos/IMG_2966_6vNVP.JPG)