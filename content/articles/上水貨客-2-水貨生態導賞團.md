---
title: "【上水貨客 2】水貨生態導賞團"
author: "立場報道"
date: "2015-01-28T13:03:00"
categories:
  - "社會"
tags: []
topics:
  - "上水貨客"
image: "http://web.archive.org/web/2020im_/https://cdn.thestandnews.com/media/photos/cache/SH1_dNA9U_1200x0_ROffj_1200x0.png"
original_url: "thestandnews.com/society/上水貨客-2-水貨生態導賞團"
---
![](http://web.archive.org/web/2020im_/https://cdn.thestandnews.com/media/photos/cache/SH1_dNA9U_1200x0_ROffj_1200x0.png)

「今日我們會去睇秦皇坑、晉科劍橋、猛鬼孝思亭、石湖墟藥房陣……」出發前，導遊如是介紹。行程聽起來，有幾分像大陸旅行團。

周六下午，上水火車站外照舊人頭湧湧。水貨客照舊拖起行李篋，或魚貫排隊等候磅重入閘，或偷雞插隊避開保安視線。上水居民照舊不吭一聲，垂下頭來，繞過人群，急步前走。

在水貨客與上水人之間，卻有數十雙眼睛，東張西望，不停眨動。他們，只是遠道而來參與「上水生態導賞團」的觀光客。

別誤會，這個「生態團」跟花草樹木、奇珍異獸毫無關係；「秦皇坑」、「猛鬼孝思亭」等景點，也不是甚麼歷史遺跡。一眾團友千里迢迢，長途跋涉地（最遠的來自西班牙）來到上水，只為了「欣賞」水貨客的生態。

「出發喇！」年輕導遊揚手大叫，大夥兒浩浩蕩蕩地出發。

[![導賞團開始前，北區水貨關注組先舉行公眾論壇。](http://web.archive.org/web/2020im_/https://cdn.thestandnews.com/media/photos/cache/SH2_RKmyX_eXPj7_1200x0.png)](http://web.archive.org/web/20210628194305/https://cdn.thestandnews.com/media/photos/cache/SH2_RKmyX_eXPj7_1200x0.png)  
 

> 導賞團開始前，北區水貨關注組先舉行公眾論壇。

**理解團友如何理解上水**

「上水生態導賞團」由「北區水貨客關注組」發起，這次已是第六次舉行。此前幾次活動，反應普遍平平，參與者頂多是十數人之譜。可是這一次，由於新組織「本土民主前線」打鑼號召，導賞團突然湧來數十張年輕臉孔，三五成群，自成一角。主辦活動的關注組顯然有點手足無措，只得把眼前的數十名團友分成幾組。其中年輕的政團成員走在前面，餘下的參加者稍稍殿後，接著出發。

跟旗幟鮮明、滿腔熱血的年輕人相比，墮後的這一班導賞團團友，令我更感興趣。這一行十幾人當中，年紀不同（最小的是導遊，乃中四學生；最大的，有幾個退了休的中年婦女），政見對立（有人對中國人咬牙切齒，認為必須勇武行事，也有人自認「只想睇嘢、唔想多事」）。

這班團友背景不一，卻有一大共通點 — 對於上水，他們坦承認識不深。有人說自己十多年沒來過上水，也有人每天在這裡上班，卻搞不清楚水貨客們在做什麼。對這個小鎮，以及眼前的水貨客問題，團友們都自問有點距離。因此，他們才願意付出寶貴的周末時間，一路向北，在導遊的介紹下，認識上水。

於是這天下午，筆者走在團友中間，跟他們一邊「觀光」，一邊傾談，從而描繪出這班好奇的外來者，如何理解上水這個地方。

[![團友俯視身處「秦王坑」的水貨客，忍俊不禁。](http://web.archive.org/web/2020im_/https://cdn.thestandnews.com/media/photos/cache/SH3_2ppoq_ZDuF9_1200x0.png)](http://web.archive.org/web/20210628194305/https://cdn.thestandnews.com/media/photos/cache/SH3_2ppoq_ZDuF9_1200x0.png)

> 團友俯視身處「秦王坑」的水貨客，忍俊不禁。

**「上水，唔係人住的地方」**

廿來歲的Kylie當空中小姐，家住西營盤。參與導賞團前，她對上水並不認識。對上一次到訪，已是中學時代。「都係導賞團嘅……不過係去睇石湖墟的民生百態，嗰時當然無呢個（水貨）問題啦。」自此Kylie再沒踏足此地，「住得太遠，都無乜機會嚟」。

那這次為何又遠道前來？Kylie指一指身邊那群水貨客，「因為平日睇到新聞，真係覺得水貨客好過分囉。大家身為香港人一分子，都應該要關心吓囉。」她說，許多人或會因為上水距離自己很遠，已覺得區內亂象與自己無關，但她沒這樣想。「一樣發生喺香港的地方，都係有影響囉。」

我們邊說邊走，途中遇見幾個講普通話的水貨客在爭執。「我真係覺得上水已經淪陷咗，已經唔係上水人的地方，已經變咗係for大陸人。」Kylie眼神有幾分無奈。「真係攞命。」

問她這刻對上水有何感覺。「梗係唔習慣啦。」習慣了港島區井然有序的Kylie，渾身不對勁。「唔會想係度住囉，唔會想係度生活囉，根本呢個地方已經係一個病態、唔係人住的地方。」她流露出厭惡的神色。

顯然，在她眼中，上水不宜久留。

[![把貨物運上的士的水貨客，引來導賞團的圍觀。](http://web.archive.org/web/2020im_/https://cdn.thestandnews.com/media/photos/cache/SH4_o0QkS_rVJRW_1200x0.png)](http://web.archive.org/web/20210628194305/https://cdn.thestandnews.com/media/photos/cache/SH4_o0QkS_rVJRW_1200x0.png)  
 

> 把貨物運上的士的水貨客，引來導賞團的圍觀。

**「有一次揩到佢啲痰！」**

Kylie是幸運的，她厭惡上水，可以選擇從此不再來，但有些團友沒有選擇的餘地。

「我係代表全公司啲同事來的。」在團友之中，張女士算是比較年長。她沒有前線那班年輕人的火氣，當年輕人們圍著水貨客，高聲指罵的時候，她會躲在後方，自言自語，「嘩咁危險嘅，我今日只係想睇嘢，唔想咁多事……」她坦言，這次參加導賞團，只為滿足好奇。

又或者是滿足同事們的好奇。張女士的公司位於上水廣場附近，服務的對象，正是上水人。「好多同事都關心水貨客呢件事，所以我咪代佢哋嚟睇吓囉！睇吓有咩景點，同埋了解吓關注組之後會做啲乜嘢咁囉。」她所代表的，是主張靜觀其變的外來者，只欲了解，但不想投入。

不過對於上水的水貨問題，她其實感受頗深。「每日返工一落車，就見到好多水貨客喺度分貨。」她最關心的，是最埋身的衛生問題。「 內地人好唔習慣守法同清潔，成日都吐痰，有一次我返工的時候仲揩到佢啲痰，嚇死我呀。」

她一邊好奇地看著「秦皇坑」內的水貨客在排隊，一邊不住慨嘆：「呢班人令到呢個地方變得好滋擾。」  
  
[![對導賞團團友來說，上水街上的一切，都很新鮮。](http://web.archive.org/web/2020im_/https://cdn.thestandnews.com/media/photos/cache/SH5_ukdvE_SwStL_1200x0.png)](http://web.archive.org/web/20210628194305/https://cdn.thestandnews.com/media/photos/cache/SH5_ukdvE_SwStL_1200x0.png)  
 

> 對導賞團團友來說，上水街上的一切，都很新鮮。

**「冰山一角啦！」**

也有團友看得比較開。

梁先生，全程開著「食花生mode」，舉起手機不停拍照。在通往晉科中心水貨倉的路上，有年輕人發現鐵絲網上繫著水貨店的宣傳告示，忿然拆下。梁先生來不及拍照，淡淡地拋下一句：「影完相先拆吖……」

他說自己經常路過上水，返大陸。「不過會盡少在繁忙時間經過，寧願一大朝早或者好夜經過，因為知道係好多人嘅。」時常來往中港兩地的他，也當過業餘水貨客。「試過幫吓朋友帶啲貨，不過好少嘢啫。」也許因為如此，梁先生對水貨問題沒太大感覺，今次參與導賞團，也只為理性地「了解吓水貨客的運作」。

他反而想起昔日的上水。「呢三十年來，上水梗係改變咗好多啦。以前細個都會經過，半夜時候，豬欄車會運豬落嚟，好臭。」每一個人，似乎都有一套對上水的舊印象。那現在有何感覺？係諗唔到連工業區都咁多人囉……不過都係冰山一角啫。」

[![水貨客蹲在地上，把生猛龍蝦包裝塞進行李箱。](http://web.archive.org/web/2020im_/https://cdn.thestandnews.com/media/photos/cache/SH6_qJ32G_ynrrN_1200x0.png)](http://web.archive.org/web/20210628194305/https://cdn.thestandnews.com/media/photos/cache/SH6_qJ32G_ynrrN_1200x0.png)

> 水貨客蹲在地上，把生猛龍蝦包裝塞進行李箱。

**「好似燕雲十六州，割讓咗畀蠻夷」**

當然，也有團友比較激動，尤其是年紀愈輕的，愈本土。

Apeiron的上衣黑底黃字，寫著「生於亂世有種責任」，顯然是關心政治的年輕人。「我會覺得上水、尖沙咀、旺角都係香港人的地方，而呢啲地方就畀好多外來人士佔據咗，喧賓奪主，影響香港人的生活同埋本身的利益。」他指手劃腳。「所以作為屋主我們有必要清潔、大掃除，趕走返啲垃圾，呢個係大家身為香港市民，應做的責任同義務。」

他對上水的理解，以至參與導賞團的原因，都呼應著本土思潮。「對上水咩感覺？淪陷囉。我記得有個上水原居民同我講，上水呢度無架喇，已經係大陸，唔係香港。」Apeiron頓一頓，笑一笑，「exactly係燕雲十六州，割據左比蠻夷，咁囉！」

原來他不是第一次參與這個「水貨生態導賞團」。「用一啲比較溫和、非勇武的方法去達至一啲效果，呢條路係OK嘅。」那為什麼要重覆地來？「好簡單，上次黎咗之後，警察即刻做野，趕走啲水貨客，有用吖嘛，即時見效。」他認為參與導賞團，也是一種社會行動。

[![](http://web.archive.org/web/2020im_/https://cdn.thestandnews.com/media/photos/cache/Sh7_yQm4D_RfOel_1200x0.png)](http://web.archive.org/web/20210628194305/https://cdn.thestandnews.com/media/photos/cache/Sh7_yQm4D_RfOel_1200x0.png)

**「畸形，畸形，畸形」**

團友之中，以陳小姐的背景最有趣。

她移居西班牙多年，兩三年回港一次，每次都住在外婆在上水的家。所以對於上水，她別有一份感情。「次次返到嚟，一次shocked過一次啦。」她最記得2010年那次經歷，「去羅湖方向的火車充滿咗啲推住一箱箱嘢的人，以前唔會有咁的事發生，成個月台都係一箱箱嘢喎！」她猶有餘悸。「成個香港突然爆炸，充滿咗水貨客同大陸人，我係好驚嘅。」

居於外地的她，對邊界城市習以為常，「好普遍，啲居民去第二個國家揸架車去買嘢」。但上水現象，仍然令她大吃一驚。「呢個咁畸形的現象，世界其他地方都唔會見到，唔會好似呢一種黐線地螞蟻搬家咁樣，搶哂啲嘢，跟住一個個人用手推的方式過境。」陳小姐一邊苦笑，一邊說，這種搬運方式完全沒有效率可言，而且「呢種咁畸形的商業活動，仲蠶食咗我哋啲空間，我覺得好慘。」

我們一路按照導遊指示前走，陳小姐不住慨嘆。「都係因為我地有大陸呢個咁畸形的鄰居先會咁囉，咁大陸講到自己好有錢嘛，你咪直接入口囉，點解要咁白痴搶人家的零售貨物，搶返去嗰邊轉賣？個過程係非法的，只係因為你已經賄賂哂嗰邊的海關，集團式經營，先可以運作到成個非法的行動。」她只有咬牙切齒。  
  
「不過都無咩辦法。」

＊   ＊   ＊

**奇觀教人好奇但疲累**

個多小時後，導賞團完結。團友們帶著旅途中建構「上水印象」，徐徐步往上水火車站，準備歸家。

火車站外，水貨客照舊拖起行李篋，或魚貫排隊等候磅重入閘，或偷雞插隊避開保安視線。上水居民照舊不吭一聲，垂下頭來，繞過人群，急步前走。至於導賞團的團友們，大概倦了，對眼前情景，再也沒有好奇。大家只是低著頭，順著人潮，走進月台，等候南行的火車。

「往紅磡的列車即將開出……」

當好奇的眼睛變成了疲憊的目光，這次「上水生態導賞團」究竟有沒幫助團友們理解上水？還是它只是持續地確立那些早已在網絡流傳的上水奇觀？作為關心上水，以至關心香港的人，我們除了跟隨導遊指示，舉起相機，睜開眼睛，放大情緒，欣賞畸形生態，還可以做些什麼？

「嘟嘟嘟嘟嘟……」

車門關上，上水又在眼前消失了。

文／亞裹