---
title: "【我地呢班中學生．19】夾 band 少年：政府打壓工廈　個人社會前路未明"
author: "立場報道"
date: "2017-10-09T15:37:00"
categories:
  - "社會"
tags:
  - "中學生"
topics:
  - "我地呢班中學生"
image: "http://web.archive.org/web/2020im_/https://assets.thestandnews.com/media/photos/tszlam-22_bNSb5.png"
original_url: "thestandnews.com/society/我地呢班中學生-19-夾-band-少年-政府打壓工廈-個人社會前路未明"
---
![](http://web.archive.org/web/2020im_/https://assets.thestandnews.com/media/photos/tszlam-22_bNSb5.png)

「條路好唔清楚。究竟我考完 DSE 之後會點，亦都唔係好知，到時呢個社會會係點。」夾 band 少年梓霖說。

今年 19 歲的梓霖，喜歡聽歌，喜歡音樂。讀書成績一般，主流學校升讀到中五之後，毅然轉到兆基創意書院，由中四重新讀起。他解釋，轉校的決定並非要避開公開考試，「我避開嘅係教育方法」。他認為主流學校「好多想知嘅嘢，問唔到」，放學後老師都「匿埋係教員室」，「好似好多嘢都未識，就話讀完書，唔知做咩，唔知前路係點」。

一年多前，梓霖獲創意書院取錄，便提早退學，兼職儲錢，並開始彈結他。今年暑假，他更與同學加入師兄的樂團，專攻日系搖滾。他坦言，在香港玩音樂一點也不容易，「衰啲講，係人嘅質素嘅問題」。在他眼中的香港觀眾，大多不願嘗試聽不同元素的音樂，導致香港樂壇風格單一。

梓霖的樂團接下校園表演之餘，也會將音樂放上 YouTube，與世界各地的聽眾分享。他感嘆，不少本地樂團在港無人識，卻可在外國成名。以「tfvsjs」為例，樂團登上日本夏日音樂季（Summer Sonic）的舞台，但「你而家隨街問個後生仔嘅都可能無人識，問：吓？咩嚟㗎？」

組團作樂之後，成名走紅之前，梓霖更憂慮的是活化工廈政策。他們樂團租用工廈單位練歌，政府雖然未至於臨門巡查，但近月自 Hidden Agenda 「放蛇」事件之後，風聲極緊，讓他不禁擔心起來。他認為，香港的小型樂團不少，但缺乏演出空間。音樂人雖然可以走上街頭演唱，但觀眾大多只是「咁啱經過」；對比 livehouse 聚集樂迷的情況，兩者根本上面對不同群眾，無法互相取代，「最近 Wally 都被人趕。出面街頭已經被人霸佔咗，我哋已經返番去工廈，但都無得玩。」

「而家搞緊 Hidden Agenda，過多四五年，會唔會全香港嘅工廈 band 房都無咗呢？」梓霖今年中五，計劃報讀設計相關的課程，業餘繼續夾 band 玩音樂，「如果我之後做設計，唔喺大公司做，都要喺工廈租地方。如果政府全面打壓工廈，其實我係乜都做唔到，係無地方可以俾我做」。

![](http://web.archive.org/web/2020im_/https://assets.thestandnews.com/media/photos/tszlam_WSUvO.png)