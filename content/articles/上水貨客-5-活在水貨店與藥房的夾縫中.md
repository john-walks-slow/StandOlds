---
title: "【上水貨客 5】活在水貨店與藥房的夾縫中"
author: "立場報道"
date: "2015-02-06T22:09:00"
categories:
  - "社會"
tags: []
topics:
  - "上水貨客"
image: "http://web.archive.org/web/2020im_/https://cdn.thestandnews.com/media/photos/cache/IMG_0807_P5YO2_COEDR_1200x0.png"
original_url: "thestandnews.com/society/上水貨客-5-活在水貨店與藥房的夾縫中"
---
![](http://web.archive.org/web/2020im_/https://cdn.thestandnews.com/media/photos/cache/IMG_0807_P5YO2_COEDR_1200x0.png)

「我哋唔係好熟咋喎同佢。好煩呀，阻住囉！」賣雜貨的桂姐坐在檔口，盯著幾米外的水貨批發店，大聲呼喊。

「細聲啲啦，佢哋聽到喇……」賣蔬菜的花姐低頭勸說。「啲水貨客踎哂喺度執嘢囉。周圍塞哂，做生意就死啦，無人敢入嚟。」話甫落，又有水貨客拉著行李篋在我們眼前經過。

桂姐和花姐的檔攤，位於上水石湖墟海禧廣場外。他們的「鄰居」有肉檔，有髮廊，還有許多間水貨批發店，包括日前被人擲燃燒彈縱火那一間，就在她倆的幾米之遙。

這一兩年的石湖墟，店舖變了樣。藥房多不勝數，每走幾步，就見一間。明碼實價的批發店更是「遍地開花」，進駐大街，盤踞小巷。情況叫人咋舌。

但在水貨店與大藥房的夾縫中間，還有不少店舖 — 就如桂姐和花姐的檔攤 — 仍然生存，負隅頑抗。在水貨客橫行無忌的當下，這些店舖的主人，究竟在想什麼？經常有人說，水貨客雖帶來民生問題，但卻可帶動社區經濟。店主們看來，又有沒有這一回事？

＊ ＊ ＊ ＊

[![](http://web.archive.org/web/2020im_/https://cdn.thestandnews.com/media/photos/cache/IMG_0806_s8ZsU_HBGx2_1200x0.png)](http://web.archive.org/web/20210628193359/https://cdn.thestandnews.com/media/photos/cache/IMG_0806_s8ZsU_HBGx2_1200x0.png)

石湖墟有一條「巷仔街」。顧名思義，是巷，也是街。由新功街的入口拐進這條不起眼的小巷，你會看見一個又一個水貨客，或蹲在地上，拚命執拾行李，或待在店外，忙碌點算貨品。

有水貨客的地方，就有批發店。短短幾十米的巷弄裡，屹立了近十間水貨批發店，有的賣零食，有的賣紅酒，有的賣奶粉，也有的自稱「貿易公司」。牌匾或有異，但情景卻相同 — 都是紙皮箱、行李篋，以及水貨客。

[![](http://web.archive.org/web/2020im_/https://cdn.thestandnews.com/media/photos/cache/IMG_0813_CsHvp_I4Wm4_1200x0.png)](http://web.archive.org/web/20210628193359/https://cdn.thestandnews.com/media/photos/cache/IMG_0813_CsHvp_I4Wm4_1200x0.png)

其中一間批發店，叫「同心」，橙色招牌，白色字。店外有堆成幾座堡壘的曲奇餅，朱古力，奶粉，尿片，應有盡有。數天前，這裡被人蓄意縱火，燒了一座朱古力堡壘。批發店損失當然不太大，但卻引起其他店舖的憂慮 — 儘管他們不是賣水貨。

**「正常的香港人都唔會行呢度啦」**

例如華麗服裝店的女東主。「梗係會驚啦，梗係會受影響啦！」她的店，跟「同心」只隔了一個舖位。「如果有人搞搞震你都會驚架嘛。」燃燒彈事關人命，固然令人擔心。但做小生意的，最擔心的畢竟是自己店舖的生意。「梗係有影響啦，點會無呀！嗰啲人阻住哂正常啲人行路嘛！」她有點氣憤。「正常的香港人、買嘢嘅人，見到咁多人（水貨客），都唔會行呢度啦。係咪？來到都會兜路走啦，好簡單之嘛！就係咁囉。」對於做小生意的東主來說，生意受影響，可能被火災更可怕。

[![](http://web.archive.org/web/2020im_/https://cdn.thestandnews.com/media/photos/cache/IMG_0816_YicsU_r2U8i_1200x0.png)](http://web.archive.org/web/20210628193359/https://cdn.thestandnews.com/media/photos/cache/IMG_0816_YicsU_r2U8i_1200x0.png)

桂姐和花姐（化名）的檔攤，在華麗服裝店對出不遠。桂姐賣雜貨，臘腸呀，醬料呀，花姐則賣菜。對於水貨問題，兩人同仇敵愾。

「成條街好似係佢咁樣。佢仲惡過你呀，嗰啲水貨客。你無計架喇，佢有佢搵食，都差唔多成年啦！」桂姐先說。「啲水貨客踎哂喺度執嘢囉。周圍塞哂，做生意就死啦，無人敢入嚟。」：花姐接著補充，然後又到桂姐，「一頭一尾，呢度一檔，呢度幾檔，個個踎哂喺度，中間呢幾間（指著自己的檔）咪死左囉！生意梗係受影響啦！」你一言我一語，就此勾勒出水貨客對巷仔街店舖的影響。

[![](http://web.archive.org/web/2020im_/https://cdn.thestandnews.com/media/photos/cache/IMG_20150202_160619-001_isyj6_I6WH4_1200x0.png)](http://web.archive.org/web/20210628193359/https://cdn.thestandnews.com/media/photos/cache/IMG_20150202_160619-001_isyj6_I6WH4_1200x0.png)

**舊式理髮店的兩夫婦**

當然，石湖墟內的「水貨黑點」，不止巷仔街。離開巷仔街，越過新康街馬路，鑽進店與店之間的窄巷，又是另一個世界，一個更加昏暗，更加齷齪的世界。裡頭有一連十數間批發店，舖面貼了告示牌，用簡體字列明各種貨品的價錢（以及帶過關後可得酬勞）。窄巷裡人聲沸騰，濕滑的地面上喼來箱往，氛圍神秘像油麻地果欄，又像昔日的九龍城寨。

這條狹隘的「水貨巷」，亦有其他種類的店舖，譬如是賣毛巾的攤檔，以及正好開在批發店對面的髮廊。這家髮廊地方小小，只容得下兩張椅，裡面的裝潢陳設同樣簡陋，踏進去就像回到舊時代的理髮廳一般。

理髮店只有兩個髮型師，一個是老闆，另一個是老闆娘。他倆姓陳，說的廣東話都夾雜濃厚的內地口音。原因很簡單：兩人是新移民，九十年代來港，定居上水，當年為了自力更生，便開始在這條小巷裡經營理髮店，迄今已近十五年。「我哋呢啲係小生意呀，唔想拎綜援嘛，咪自己做囉。我哋生活無咩要求架，搵到餐食就得架喇。」老闆娘一邊說，一邊從抽屜掏出幾瓶腐乳、酸菜。「我哋係食呢啲送飯架咋！」

**「之前五千蚊，而家一萬二千蚊」**

兩公婆在這裡默默剪髮，腐乳白菜也好好味。「以前都係街坊、熟客幫襯，小買小賣，邨入面的老人家呀，都會嚟。」但這一兩年，好景不常。「而家百分之八十都係大陸客，根本唔會幫襯，變咗無人來囉。」老闆娘更想起上年紀熟客對她講的一番話：「我驚畀人碰到跌到，我啲仔女要返工無人幫到我，唔敢來喇。」也難怪，窄巷裡，水貨客來，水貨客往，不時還有手推車呼嘯而過，別說老人家，一般人也不願來吧。

偏偏業主嚷著要加租。「以前五千蚊，而家一萬二千蚊，你話影響大唔大吖？」老闆娘說，有的舊舖為了生存，只得「割讓」舖位，分租予水貨店。「梗係有人問過我啦！我點答佢呀？話『等到出年先囉！』到我無生意做我咪要咁囉！」她慨嘆，若業主再加租，就不能繼續經營了。那怎麼辦？「攞返綜援囉！」老闆娘的語氣，滲著無奈。所謂「水貨客帶動社區經濟」，真的不知所謂。

訪問期間，一直是老闆娘在說。老闆一直在旁，默不作聲地剪剪剪。但原來，看似沉默的他，也跟水貨客爭執過。「一朝早返嚟，見到佢哋塞住門口，咪叫佢唔該借借，畀條路行吓，點知佢鬧返轉頭！」下刪數十句粗言穢語。「仲搵警察話我先生打人囉。」另一次，老闆娘勸水貨客別阻路，結果換來恐嚇：「信唔信我買兩桶紅油吖拿？」於是，又勞煩警察。「而家我連去廁所，去球場嗰邊，都要排半個鐘呀。點做生意呀？你話影響大唔大吖？」

水貨客為鄰近店舖帶來的，原來是無窮無盡的煩惱。

[![](http://web.archive.org/web/2020im_/https://cdn.thestandnews.com/media/photos/cache/IMG_0810_5TzaX_CxRer_1200x0.png)](http://web.archive.org/web/20210628193359/https://cdn.thestandnews.com/media/photos/cache/IMG_0810_5TzaX_CxRer_1200x0.png)

**茶餐廳眾生相**

離開窄巷，步進了一家茶餐廳。食物的味道不過爾爾，但裡頭就像舞台一樣，上演了一幕幕的好戲。有中年婦人突然闖進來，一手伸到水吧前的櫃面。準備扯走背心膠袋之際，被年輕女樓面喝止：「見唔見到呀，呢度寫住呀，請勿自取呀！」「成日都入嚟搶嘢，次次都話幫襯咗，一睇就知係走水貨啲人啦！」水貨婦人離開後，女侍應氣憤地跟全餐廳的客人，如此宣布。

這樓面姓王，這家茶餐廳是她一家人經營的，老闆自稱王太 — 應該是樓面之母 — 正躲在廚房裡炸豬扒。對於水貨問題，這家人累積了許多許多許多的怨氣。

「依家上水買嘢仲貴過貴過九龍或者沙田呀，因為無辦法，租金貴，一間舖閒閒地幾十萬，唔係藥房邊個做得起呀。我地呢度都七萬蚊租啦！」王太連珠炮發。「你話我做唔做得起吖？我要賣幾錢個飯吖？我碟飯唔係少架喎，杯茶啡唔係差架喎。你話幾難做吖？咁係咪做埋呢兩年我都要走吖？有數得計架！」連請人都變得愈來愈難。「35蚊都請唔到人，咪自己做返哂囉，唉，走一轉水貨都賺幾百啦。」

**「佢哋自己帶埋麵包嚟食架喎！」**

王太的茶餐廳亦在水貨批發店附近，人流 — 應該說是水貨客流 — 極高。這正是業主加租的原因。「佢見到你人流多嘛，個個都加，佢覺得隔離舖都可以租到幾萬。你一唔租，佢咪租比水貨客囉。」偏偏這些人流，根本極少光顧。「佢哋肚餓好少入黎食嘢架喎，自己帶埋麵包嚟食架喎！」王太慨嘆。「膠袋都拎埋我啦！」王小姐在旁插嘴。

水貨客少光顧，更加帶來衛生及環境問題。「個環境又差，佢哋成日嘈交，塞住你門口喺度執野，無辦法架。」連以往的熟客也不敢再來。「以前來幫襯都係呢區街坊，但依家少左喇，啲邨係老人家邨，佢哋直頭話唔敢入黎呀。驚嗰啲車呀，一拉一拉喼，驚撞親呀，有心無力。佢想嚟食，但話驚撞親，全部都幾廿歲。你話我地幾難做？」

言談間，王太說得最多的，是「無辦法」：「我地做得啲乜野啫小市民。政府唔好放咁多人落嚟咪得囉。就咁簡單。做乜都無用架。無辦法架喇而家，越來越難做。」無奈，因為今非昔比。「以前唔係咁架，幾有上水feel架。而家係無咗上水嗰種feel……」她不是上水居民，但在這裡開業多年，已生感情。

說到尾，最教王太氣憤的，還是那句「水貨客帶動社區經濟」：「依家得益嘅係邊個先？業主收貴咗租，帶動咗啲藥房，你估上水個個都有病咩。係咪有病呀，要咁多間藥房？我哋去買嘢，要買卷廁紙，佢真係唔願招呼我哋呢啲客架喎。搭的士又係排長龍（因為許多水貨客改乘的士到邊境）。你想搭的士？call定十字車就差唔多！」

[![](http://web.archive.org/web/2020im_/https://cdn.thestandnews.com/media/photos/cache/IMG_0826_Gmm8f_bnsTj_1200x0.png)](http://web.archive.org/web/20210628193359/https://cdn.thestandnews.com/media/photos/cache/IMG_0826_Gmm8f_bnsTj_1200x0.png)

**反例：「個個都係搵兩餐啫」**

也不是完全的一面倒。離「水貨黑點」愈遠的店舖，對於這問題愈沒有感覺。位於新成路的廣成冰室，就是一個例子。這家冰室已有五十年歷史，是石湖墟裡最著名的茶餐廳。店外貼著《飲食男女》的報道剪報，大力宣傳著它最著名的紅豆冰。推門而進，裡面食客眾多，完全不愁生意。

老闆崔廣成是個老人家，坐在收銀機後面，長期笑容滿臉。「我哋無影響，因為有嗰啲水貨客，個市容仲勁（即人多）。雖然佢係有啲唔守規矩，但係值得原諒架，咪叫人哋企埋啲囉，唔能夠用偏激手段架。係咪呀？無用架咁樣，係咪？個個都係搵兩餐啫！」別的店主說水貨客影響生意，崔老闆並不認同。「個市容一多，就多啲生意。真架。佢哋都要食野架。飲杯水都要幫襯啦，係咪呀？」

廣成冰室在上水開業半個世紀，早已看慣了這裡的變遷。「係，依家嗰啲藥房好多。上面興買呢啲嘢咪越開越多囉，租金咪扯高啲囉。無可避免架喇。係咪？對於做小生意嘅，咪多啲客囉。係咪呀？」崔老闆笑的時候，眼睛瞇成一條線。「最緊要實際。你唔得實際嘅，無生意做架。邊度都係咁架喇，揸住個宗旨嚟做野囉。係咪呀。哈哈哈。每一個區域佢興旺嘅，必定有佢一個原因，係咪呀。哈哈哈。」

他一邊說，一邊小心翼翼地把客人遞來的鈔票，收得好好。

[![廣成冰室老闆 崔廣成](http://web.archive.org/web/2020im_/https://cdn.thestandnews.com/media/photos/cache/IMG_0800_Zrbrm_mqBrc_1200x0.png)](http://web.archive.org/web/20210628193359/https://cdn.thestandnews.com/media/photos/cache/IMG_0800_Zrbrm_mqBrc_1200x0.png)

> 廣成冰室老闆 崔廣成

文／亞裹