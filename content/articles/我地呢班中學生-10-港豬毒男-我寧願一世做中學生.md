---
title: "【我地呢班中學生．10】港豬毒男：我寧願一世做中學生"
author: "立場報道"
date: "2017-09-27T13:33:00"
categories:
  - "社會"
tags:
  - "中學生"
topics:
  - "我地呢班中學生"
image: "http://web.archive.org/web/2020im_/https://assets.thestandnews.com/media/photos/unknown-14_Fvjik.png"
original_url: "thestandnews.com/society/我地呢班中學生-10-港豬毒男-我寧願一世做中學生"
---
![](http://web.archive.org/web/2020im_/https://assets.thestandnews.com/media/photos/unknown-14_Fvjik.png)

「做中學生係最開心嘅！我寧願一世做中學生，唔返工。」今年 16 歲的阿軒，剛剛升上中六，準備應付 DSE。

阿軒就讀的學校，每年只有數名學生成功升讀學位課程。該校用學生成績優次分班，依次由 A 到 E 班排列，「我係成級最 down 嘅學生，我係 E 班嘅頹學生」。以目前校內成績而言，他承認考入大學的機會渺茫。他好想認真讀書，但考出來的分數總是不夠其他人高，每每自我否定，覺得「我都係無能力」。

雖然如此，阿軒對於日常生活感到滿意，甚至認為「做中學生係最開心」，「要考試咁又點？點都好過出去返工㗎！又要諗賺錢、點生活 … 我寧願一世做中學生，唔返工。」他形容自己的課後生活，打波、瞓覺、hea，「咩都做，只係唔煙唔酒」。他停頓一下，續說：「好港豬添，點算呀？」

阿軒其實也曾做過兼職，尋常如貨倉執貨，冷門到水上運動的賽道管理、協助裁判的工作，都一一做過。這些日子以來，他打工儲起來的收入，目前已有數千元，暫時已沒有再做兼職，說：「做嘢，只係有錢令我開心」。

自稱「毒男」的阿軒，形容自己「偏向唔係咁留意時事」。然而，他喜歡上網看日本動漫之餘，也讀不少網上論壇的時事討論。遠至銅鑼灣書店、佔領行動，到近月的雙學三子入獄，甚至教大民主牆事件，他都有留意事態發展。他強調自己不支持不鼓勵「港獨」，認為中港兩地「始終同一個民族」；又覺得中國和中共需要分別來看，「對抗一個政權、對抗中央，香港人就唔應該咁大矛盾」，但進一步追問時，他則說：「我就唔喺度發表咁多意見啦，我只係想展示我有睇新聞啫。」

問及對未來的計劃，阿軒希望順利升讀大學，道「我都未放棄 Jupas 嘅」。未能如願的話，他考慮報讀運動教練牌照。阿軒很喜歡運動嗎？他沒有回答，但說：「我有啲門路啦，知道點樣攞到相關牌照。想做教練，係因為有錢囉，呢個係我眼前最容易、最簡單拎到錢嘅方法。」

![](http://web.archive.org/web/2020im_/https://assets.thestandnews.com/media/photos/E6AA94E6A188_00020281429.jpeg20copy_Dwohg.png)