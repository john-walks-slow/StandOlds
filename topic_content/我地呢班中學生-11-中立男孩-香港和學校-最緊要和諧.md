---
title: "【我地呢班中學生．11】中立男孩：香港和學校　最緊要和諧"
author: "立場報道"
date: "2017-09-27T20:15:00"
categories:
  - "社會"
tags:
  - "中學生"
topics:
  - "我地呢班中學生"
image: "http://web.archive.org/web/2020im_/https://assets.thestandnews.com/media/photos/21691305_10155848420329924_1581869887_n_rwul0.png"
original_url: "thestandnews.com/society/我地呢班中學生-11-中立男孩-香港和學校-最緊要和諧"
---
![](http://web.archive.org/web/2020im_/https://assets.thestandnews.com/media/photos/21691305_10155848420329924_1581869887_n_rwul0.png)

魚蛋今年中五，剛成功當選其中學的學生會會長。上任後他首要處理的問題是：學校撕裂，衝突連連。

話說近年有人替學校開設 Secrets 專頁，由於任何人都可匿名在上面發表意見，結果不時引發罵戰。有一次，校長在早會勸勉學生努力讀書上大學，有不喜歡讀書的同學就在專頁留言大罵；另一次，校方決定延長補課時間，準備公開試的同學每天要待到近六時才放學，於是許多同學匿名寫上粗口留言，問候校方。

甚至魚蛋本人也中過箭。學生會競選期間，網上突然出現大量「打手」，抹黑雙方陣營。作為會長，魚蛋雖然認為「清者自清」，並不介意，但他確實不喜歡這種風氣：「唔可以有呢種嘢喺學校…我想改變這種心態。」

作為學生會會長，魚蛋說要做好校方與學生之間的橋樑角色，「等佢哋可以互相發表意見。」他又提議在學生會室設置留言板，就像大學民主牆，讓同學留下名字，然後暢所欲言。

「我覺得人性本善嘅，唔駛諗到咁衰。凡事留一線，唔駛中傷人嘛！」

魚蛋喜歡和諧，不喜衝突的性格，也見於他對社會時事的立場。「而家好多遊行、水貨客多，令到好多衝突發生，雖然有時不太大，只是嘈下交、打下交就完，但我覺得可以坐低慢慢講，唔一定要郁手郁腳，不一定用暴力先解決到問題。」

「自己人都唔和諧，狗咬狗骨，就唔開心囉。」

在他眼中，今日香港之所以不和諧，其一源頭是雨傘運動。「雨傘運動之後，好多人開始…多咗衝突發生。以前就算嘈交，都好少即刻拎部機出來上網公審你，而家好多呢啲事發生…」

魚蛋強調自己既不是「黃絲」也不是「藍絲」，立場「好中立」：「會睇哪邊啱，哪邊錯，我會睇哂件事，先判斷對錯。」他認同佔領者爭取民主的理念，但從結果來看，卻又覺得運動根本改變不了什麼，「好似浪費咗自己時間」；甚至乎，「白紙畫咗一劃，就會變花」，魚蛋認為傘運對香港社會發展，「無好結果，甚至行咗衰嗰邊」。

他又記起，傘運初期身邊人人都說情景像六四，但出乎意料地，原來他不太清楚六四發生過什麼事：「淨係知被人用坦克車碌，有個好似盧海鵬咁嘅領導人下令嘛……我都未知哂詳情，所以都唔敢下判斷話平反。」

通識課會教「現代中國」，因此他試過堂上舉手問老師：「六四係咩嚟？」但老師通常只是說「落堂再講」，「但落堂後他們事務都多，就唔得閒同我講。」結果，魚蛋今天亦未了解六四的前因後果。

慢著 — 六四的資訊，google 一下不就鉅細無遺嗎？

「人哋話網絡嘅嘢唔可以盡信嘛，所以想聽人講多過電話講囉！人可信啲，為人師表嘛！」他笑著說。

![](http://web.archive.org/web/2020im_/https://assets.thestandnews.com/media/photos/IMG_2943_ASdg2.png)