---
title: "【我地呢班中學生．13】曾經熱血的青年：雨傘運動的影響不是啟蒙，而是絕望…"
author: "立場報道"
date: "2017-09-28T16:31:00"
categories:
  - "社會"
tags:
  - "中學生"
  - "傘運三周年"
topics:
  - "我地呢班中學生"
image: "http://web.archive.org/web/2020im_/https://assets.thestandnews.com/media/photos/andrew-16_2SWhs.png"
original_url: "thestandnews.com/society/我地呢班中學生-13-曾經熱血的青年-雨傘運動的影響不是啟蒙-而是絕望"
---
![](http://web.archive.org/web/2020im_/https://assets.thestandnews.com/media/photos/andrew-16_2SWhs.png)

三年前今日，雨傘運動正式爆發。翻開這些年那些紀念特輯、事後回顧，不少參加者，特別是上了年紀的人都愛說，經過 87 枚催淚彈洗禮、79 天佔領歲月，這場運動最終即使沒帶來政制上的實質成果，已能使人心覺醒，啟蒙一整代人。戴耀廷早前接受《立場》專訪時便形容，經過傘運，「大家渴求民主的質量係高咗。」

傘運真的為一代人帶來政治啟蒙嗎？中五生 Andrew 的故事，卻是一個反例。

就讀於一間地區名校的 Andrew 一向關心政治。他試過跟幾個朋友一同去七一遊行；傘運期間，家住屯門的他會長途跋涉到金鐘，只為與佔領者並肩作戰。「我都好想有一個真普選，當你想的時候，都要付出嘛。無理由有人爭取緊，你想要，但唔做嘢。所以我覺得自己都要出一分力。」

當年他不過是個中二學生，卻對社會有一顆熱心。

近年 Andrew 仍然關心社會，可是形式、態度都改變了。「睇囉，都會睇新聞，留意時事，就係咁。」這兩年，他已經再沒有走上街頭，參與遊行。「再無乜實際行動。」他直認不諱。

他的轉變，完全源於雨傘運動的「失敗」。

「原來咁多人上街都係改變唔到，咁你好難唔覺得失望…用其他方法會唔會爭取到？無乜機會囉，因為你用什麼方式嘗試做同一樣嘢，都唔及咁多萬人一齊上街立場咁清晰。所以，係絕望。」

「絕望」，是 Andrew 給今日香港的形容詞。

「香港無乜將來囉。2047 之後會點呢，又唔知喎其實。到時我應該未死，我唔係好鍾意中國，如果香港前景唔明朗，一定影響到我。」

當不少成年人認定雨傘運動已成功改變人心，啟蒙幾代人，Andrew 身上卻是另一回事。人心是改變了，意義卻是相反：由希望變成絕望。他還說，這份絕望心情，在他這代年輕人身上，甚是普遍。

面對一個教人失望的香港社會，有些人的選擇是持續發聲，繼續抗爭。Andrew 卻坦言，自己日後會選擇逃避。

「都有人曾經努力過啦，都唔成功…如果你唔逃避，就要跟呢套玩法玩下去。所以將來我會選擇逃避。」他想一想，再說下去。「有時做港豬都幾好吖。都改變唔到，咪逃避個問題囉，好似功課做唔到，都係逃避嘅啫。」

逃避的具體方法是什麼？他的答案是：移民。

「移到就移囉…如果移到民的話，大可不理香港的事，因為都影響唔到你。」移去邊好？「未決定，但希望是一個開心的國度，唔好好似香港咁多民怨。」

Andrew 又記得，之前讀過一個調查報告，指香港是全世界最少笑容的地方。他深有同感，因此對他日移民的地方，有一期望：

「我希望去一個最多笑容的地方，開心啲囉，人生最緊要就係開心嘅啫！」

或者很殘酷，但雨傘運動確實如此改變了他。

![](http://web.archive.org/web/2020im_/https://assets.thestandnews.com/media/photos/IMG_2945_vZUg0.png)