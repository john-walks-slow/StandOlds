---
title: "【粵配越難 ‧ 2】斥廣管局條例過時　配音員如何在《一拳超人》「博」出迴響"
author: "立場報道"
date: "2017-12-20T17:20:00"
categories:
  - "文化"
tags:
  - "配音"
  - "一拳超人"
  - "簡懷甄"
topics:
  - "粵配越難"
image: "http://web.archive.org/web/2020im_/https://assets.thestandnews.com/media/photos/punch-08_oQ029.png"
original_url: "thestandnews.com/culture/粵配越難-2-斥廣管局條例過時-配音員如何在-一拳超人-博-出迴響"
---
![](http://web.archive.org/web/2020im_/https://assets.thestandnews.com/media/photos/punch-08_oQ029.png)

行業制肘多，那麼配音員 Kitty 和阿英一致好評的《一拳超人》是怎樣突破重圍？

為《一拳超人》主角埼玉做粵語配音的簡懷甄笑言，生鬼配音全靠「博」出來。受制於通訊事務管理局「電視通用業務守則」的節目標準，兒童時段播出的卡通片，規管甚多。《一拳超人》屬於深夜時段的卡通片，尺度雖然較為寬鬆，但自由度仍取決於個別電視台態度，往往「博唔到多過博到」。就算大家眼中看得津津有味的《一拳超人》，背後仍有不少「被河蟹」的情況。追本溯源，他認為要改變現狀，配音員夠「博」之餘，條例亦須更新鬆綁。

**精警對白，全靠夠「博」？**

2010 年出道的簡懷甄，全職從事配音工作，今年憑著參與 ViuTV 的粵語版《一拳超人》一爆而紅。「吔蕉啦」、「裸跑係犯法」、「又一拳KO咗佢」......觀眾聽得過癮，但配音員簡懷甄坦言每一句「啜核」對白都得來不易，首先要通過錄音室和領班的檢核。根據過程經驗，他認為修改往往「只係驚電視台或通訊局唔鍾意、唔批准」，擔心作品會「彈返轉頭」重錄，導致有配音員「不敢講太多，講之前都會自我篩選」。

播放內容雖然有「電視通用業務守則」的規定，但電視台、錄音室、配音領班，乃至配音員本人都有不同的理解。經驗累積，約定俗成，配音行業普遍理解電視台兒童時段的卡通片，「死」、「打」等字眼不得使用，戀愛、酒精等內容亦不能播出。簡懷甄明白，條例既然如此，好可能「駁都無用」；但感嘆不少同行已經「自動波」，處理任何時段節目的對白，都自我修改了才出口，「大家都已經習慣咗」。

「但我自己就好衰嘅，成日都包拗頸，博你俾我出街！」簡懷甄相信，配音首要工作在於本土化。將外語轉換成廣東話之外，配音員選擇觀眾日常用語也是方法之一，「令人覺得好順耳，好似平時聽到嘅嘢咁」。卡通片非真人飾演，情節有時又超乎現實，觀眾可能已經有些距離，對白做到「貼地」，則可拉近與觀眾的關係，更容易投入。

理論雖然如此，但簡懷甄笑言實際情況總是「博唔到多過博到」。就算是為人樂道的《一拳超人》，他也透露過程都有不少「被河蟹」的對白。其中一句對白，他第一次錄音時即興「爆肚」，說成「如果你哋夠膽話俾人知，我係遲到先有得執雞嘅，揼實你㗎」。「揼實你」雖然是粗口諧音，但當時配音領班批准，道：「好！就試吓佢」。去到電視台審批的階段，果然被打回頭，對白最終改成「我揼你㗎」，讓他不禁笑說：「『我頂你個掣』出得街，但『揼實你』唔得，好搞笑」。他又補充指，配音員「博」就得承擔風險，「明明一次就搞掂曬，但要補對白就要特登再去多次」。補錄，不但個人的事，錄音室團隊也要為你補錄而準備，「大家都辛苦，所以有時領班都覺得不如算，和諧曬所有嘢」。

> [呢集「一拳超人」淨係睇預告嘅無牌騎士已經知會熱血到流馬尿。然後仲有琦玉做醜人呢幕，其實係有個verson1。 唔好周圍俾人睇呀，揼實你架！ #香港配音員 #配音員 #粵語配音 #廣東話配音 #viutv #一拳超人 #一拳 #一拳超人? #onepunchman #琦玉 #琦玉老師 #無牌騎士 #無證騎士 #熱血 #卡通 #動畫 #hongkongdubbing #hongkong #dubbing #廣東話 #一擊男](http://web.archive.org/web/20211229132626/https://www.instagram.com/p/BU7hMpcjTGF/)
> 
> [簡懷甄 RyanKan (壞人)](http://web.archive.org/web/20211229132626/https://www.instagram.com/kanrrryan/)（@kanrrryan）分享的貼文 於 PDT 2017 年 6月 月 4 日 12:49 下午 張貼

從事配音七年，簡懷甄笑言自己並非「吓吓都博」，視乎播放時段之餘，也考慮到個別電視台取態。他形容，ViuTV 相對有彈性。就像委約《一拳超人》的配音工作時，電視台雖然沒有要求「貼地」，但聲明高度自由開放，說：「啲對白可以唔駛咁規限，可以玩啲都得」。他強調「港味」十足的《一拳超人》，不光是配音員的功勞，撰稿員也寫出「同是天涯羅樂林」一類的對白，團隊合作才可成功「博到」。

**條例綁得太緊　實乃推卸責任**

「《一拳》可以講到咁多，只係因為嗰個播放時段寬限程度唔一樣。兒童時段唔單只唔可以配到咁貼地，好多內容都要改。呢個係好過份！」簡懷甄認為，通訊局囿於「兒童時段一定要益智」，想法過時，需要檢討。他記得曾經為一部兒童時段播放的卡通片配音，畫面是巫婆將另一個人掉入火爐，原本對白意思是「好熱好唔舒服好辛苦」，但礙於播放時段，不能讓小朋友知道那麼暴力的事，對白改成「好舒服呀」，「睇樣都見到佢好掙扎，對白改成咁，其實好唔啱，好無意思」。

扭曲動畫內容，避開「教壞細路」的指控，簡懷甄形容通訊局只是「推卸責任」，「大佬呀，咪傻啦！而家啲小朋友粗口叻過你呀，仲有啲家長廢㗎？根本大家只係推卸責任，總之唔關我事啦！我播啲嘢好和諧嘅，係你教唔到你啲細路，唔關我啲卡通事」。問題雖然顯而易見，但他承認改變很難，難中之難在於人心，「而家個個都怪獸家長，好難改」。另一方面，他亦感嘆不少行家亦抱著「交功課」的心態，「佢唔要咩，我就唔講，睇化曬咁」。他相信配音員「博一博」是好事。做到本土化，贏取共鳴，觀眾喜歡才會繼續支持粵語配音，行業亦可以生存下去。他又希望幾間本地電視台合力，甚至聯合議員，向通訊局反映問題，提出修改建議，「而家啲細路都有判斷能力，唔係咁低B㗎喇！」

![](http://web.archive.org/web/2020im_/https://assets.thestandnews.com/media/photos/24173956_10155353272386656_1324704017867251908_o_MU7mx_iDRP2.png)
> 配音員簡懷甄