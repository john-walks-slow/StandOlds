---
title: "【藝聚坪洲・2】市區繁囂避走離島 　藝術街坊只求安居"
author: "立場報道"
date: "2019-05-07T14:16:00"
categories:
  - "藝術"
tags:
  - "坪洲"
  - "葉啟俊"
  - "羅樂敏"
  - "藝聚坪洲"
  - "鄺展維"
topics:
  - "藝聚坪洲"
image: "http://web.archive.org/web/2020im_/https://assets.thestandnews.com/media/photos/pengchau-09_wl0yP.png"
original_url: "thestandnews.com/art/藝聚坪洲-2-市區繁囂避走離島-藝術街坊只求安居"
---
![](http://web.archive.org/web/2020im_/https://assets.thestandnews.com/media/photos/pengchau-09_wl0yP.png)

落樓滿街商店食肆，半夜肚餓都可以醫肚；凌晨晚歸也不用擔心交通，總有通宵巴士送你回家。當你住慣市區，生活如此方便，何以想要搬入一個便利店都沒有、全靠渡輪出入的坪洲？

「好多時我哋搞到所謂好方便咁，其實可能係不必要嘅方便，反而令到好多人要付出好大嘅代價。」香港作曲家鄺展維（Charles）說。從事裝置藝術的葉啟俊也有同感。他正就是那個睡前覺得餓，落樓買宵夜的前深水埗居民。遷入坪洲之前，他曾到島上玩，覺得「嘩！乜都無嘅！店舖全都閂門，街又無人」，住下來之後卻反過來覺得，「其實需要嘅設施，例如：買餸、休憩等等，都已經齊曬」。

生活基本需要是甚麼？藝術家遷入坪洲放棄了方便，求甚麼？

![](http://web.archive.org/web/2020im_/https://assets.thestandnews.com/media/photos/pier_wRrjk.jpg)
> 坪洲碼頭附近的惠康，是島上唯一的連鎖店

**市區太喧鬧　他們避走坪洲**

Charles 搬入坪洲之前，與家人居於觀塘。當時，他日頭打工，晚上才到工作室進行創作，「做一陣嘢，又唔過得夜。無得沖涼，又無床瞓。 租個地方，但其實好日都入唔到去用」。 2015 年，工廈加租，他大感不值，「我覺得唔抵，於是諗不如直頭搬出來住」。他記起同年去過的坪洲，曾於「小島靜舍」一邊休假一邊創作。初到坪洲，他覺得與長洲、南丫島差不多，不過是又一個離島，但店舖非常在地，「除咗間惠康係市區連鎖嘢，其他都係 local business，仲有細個印象中舊區、離島嘅小店感覺。嗰時覺得幾得意」。市區搵盤不易，港島區一萬蚊只能租到無升降機的唐樓頂樓，或者劏房，他懷著好奇走入坪洲卻找到心水，不諱言是「因為價錢嘅原因，所以先搬嚟」。

如果說，Charles 是因為「小島靜舍」而來到坪洲，阿俊就應該是受到「陸日小店」影響。阿俊原本與家人同住於深水埗，近年多出國參與駐場計劃。直到兩年前回港定居，他便萌生搬出來自住的念頭，亦有意遷到較為清幽的鄉郊地區。他認識好幾個朋友都住在坪洲，其中「陸日小店」的東主更是熱心，久不久就送他島上樓盤資訊，「我又無乜心機睇樓，佢介紹我就去睇，最後睇中咗一個單位，於是就搬咗入嚟坪洲」。

![](http://web.archive.org/web/2020im_/https://assets.thestandnews.com/media/photos/chun-house_BWmc7.jpg)
> 葉啟俊在坪洲的第二個家

一不離二，接二連三。詩人羅樂敏（Louise）的經歷也類似。2015 年年初，她辭去全職工作，打算給自己一個假期。正好有朋友居於坪洲，對方家裡有空房間，住土瓜灣的她便搬到離島度假，笑言「想個人靜啲，慢落嚟。我自己覺得唔一定要走去外國，喺香港搵一個地方匿埋都一樣」。短住坪洲期間，她決定長居離島，又剛巧認識島上一名正要遷走的陶藝家，便承租了這個單位，開展三年多的坪洲生活。

**藝術街坊愛悠閒　船程打開話匣**

同一個圈子工作，同一個圈子生活，藝術家搵樓同一般人一樣——靠朋友介紹，好過靠經紀。加上，坪洲社區細小，正如阿俊所言「當我一搬入嚟坪洲，大家就會話你聽邊個邊個都係住坪洲， 一住落嚟，就好似有個即時連繫，好似已經 friend 咗咁。」

Friend 咗還 friend 咗，三人都異口同聲話好少約見面，但事實上不用約，他們自會撞到，而最易撞見的地方，首選出入中環的渡輪。船程雖然不長，只有半小時左右，但渡輪不像地鐵，沒有電視新聞直播。乘客可享片刻寧靜，船程無事可做，藝術島民通常都會打個招呼，自然交換一下近況，互相了解彼此的創作。大家可能份屬同行，之前可能聽過對方的名字，但未曾聊過天，卻因船程來來往往而增加了解。雖然如此，Charles 提到每個藝術家都有各自的創作理念方向，不是說同住坪洲就一定適合合作，「大家都做創作，知道呢啲嘢唔可以強求，要自然發展出嚟。」

![](http://web.archive.org/web/2020im_/https://assets.thestandnews.com/media/photos/Charles20ferry_onnfg.jpg)
> Charles 幾乎每日出中環，半小時的船程成為他放鬆的時空

「係一種好『藝術街坊』嘅狀態。」Louise 說。藝術家聚居坪洲，他們是行家，也是街坊。周末時，他們都會在島上散步，或者去咖啡店坐坐，「撞到街坊，或者文藝朋友，咪傾吓偈囉。其實，大家住喺島最享受就係呢種生活」。Charles 同意，覺得「做咗街坊之後，係會多咗一種 bonding ，都係一份友誼。啱嘅時候可能會有啲嘢發生，但而家未有人 initiate。」街坊自有街坊的溝通方式，時機成熟時，合作自會發生。就算大家做藝術，他們也不必次次見面都要談創作，沒有工作需要的前題下隨便聊，是之為「藝術街坊」的氛圍。如此輕鬆，如此隨意，故 Louise 笑言「可能我哋咁樣講咗之後，大家爭住搬入去，咁又推貴租金喇」。

文／grace

（部分內容原刊於[蘋果日報](http://web.archive.org/web/20210929073609/https://hk.news.appledaily.com/local/daily/article/20190501/20668111?fbclid=IwAR05cR0h3UX5mb6txShkO61pTTwT-jmtAUmYqApWk-lPJazrIsvwUDX9508)，此專題為增寫版本）