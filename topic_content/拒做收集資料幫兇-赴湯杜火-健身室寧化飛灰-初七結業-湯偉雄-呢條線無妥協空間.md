---
title: "【專訪】拒做收集資料幫兇　「赴湯杜火」健身室寧化飛灰、初七結業　湯偉雄：呢條線無妥協空間"
author: "立場人語"
date: "2021-02-15T21:42:00"
categories:
  - "政治"
tags:
  - "安心出行"
  - "立場人語"
  - "赴湯杜火"
  - "結業"
  - "健身室"
  - "寧化飛灰"
topics:
  - "立場人語"
image: "http://web.archive.org/web/2020im_/https://assets.thestandnews.com/media/photos/tom-22_9BbBc_tYy8rH5.png"
original_url: "thestandnews.com/politics/拒做收集資料幫兇-赴湯杜火-健身室寧化飛灰-初七結業-湯偉雄-呢條線無妥協空間"
---
![](http://web.archive.org/web/2020im_/https://assets.thestandnews.com/media/photos/tom-22_9BbBc_tYy8rH5.png)

年廿九晚（2 月 10 日），港府宣布健身中心等可於年初七（18 日）重開，但規定市民需要以「安心出行」登記，或填寫個人資料。官員話音甫落，民間的質疑、斥罵已此起彼落，「（官員）講出嚟唔面紅嗰下好嘢喎。」曾被控暴動、後來獲判無罪的「赴湯杜火」夫婦，本身在上環經營健身中心。丈夫湯偉雄表明，不會配合政府肆意收集個人資料，寧願在措施實行同日結業。他形容大家為「有工開」，以妥協「出賣客人」換取復業，最終只會失去更多，反問「你想賣自己賣到幾時？」

健身業由疫情爆發至今已停業過百日，當中僅獲政府兩輪補貼「吊命」，如今復業有望，卻連帶使用「安心出行」的附加條件。被外界形容為「亂世佳人」的湯偉雄杜依蘭夫婦，自 2018 年 8 月便在上環經營健身中心「 Wild Gym Fitness and Therapy 」。當時仍未成婚的兩人，於 2019 年的「 7.28 上環衝突」，於距離健身中心約 1 公里的後巷被捕，同被控「暴動罪」及「無牌管有無線電器具罪」。

煎熬一年，區域法院終裁定兩人參與暴動罪不成立。雖然免去牢獄之災，但在武漢肺炎的「入侵」下，兩人每月收入由以往的 10 多萬大減至數萬元，應付租金及開支後，幾乎「冇糧出」。湯偉雄說，早於 2020 年年初，市民、各行各業已做好防疫措施，只因港府至今依然不願「封關」杜絕源頭，才令他們如此困苦，「我哋好早已開始做好行業（防疫）嘅嘢，但係政府冇守好我哋嘅關口……今時今日我要執笠，香港仲可以有免檢疫人士入嚟 。」

![](http://web.archive.org/web/2020im_/https://assets.thestandnews.com/media/photos/115911795_10164477026930019_7805788640119634603_o_IxJ7K20copy_B0U3v_qnwxdcN.png)
> 在 2019 年的「 7.28 上環衝突」，兩人同被控「暴動罪」及「無牌管有無線電器具罪」，區域法院及後終裁定兩人參與暴動罪不成立。兩人在庭後高舉「五一」手勢。

**如果幫政府 我對唔住我啲客**

「喺官司完結咗之後，我哋嗰個生意呢係可以起飛嘅......停工令將你所有計劃嘅嘢停頓曬，無了期咁折磨你。每一次喺停工同復工中間，我哋係咁搏命做。但係之後你就要停工，搵到嗰嚿錢根本係好似喺度捱住」湯偉雄說。

但他明言，決定結業的原因並不是「生意難做」，而是他倆不願意成為政府收集個人資料的幫兇。他形容，復工是「正常、應有的權利」，不應帶有附加條件，「我如果幫佢手做呢樣嘢（收集資料），我係好對唔住我啲客囉，唔想我啲客未授權，我跟住交佢啲資料出嚟。呢個係一個好唔尊重、好唔信任嘅事，收集完之後，我仲要交去唔知乜嘢人嘅手上。」

「安心出行」以外，智慧燈柱、SIM 卡實名化都似乎來勢洶洶。湯偉雄說，近來港府收集個人資料的途徑越來越多、越來越廣，「用好多嘢侵犯人權，或者影響我哋正常生活。我自己個手提電話，都唔想突然間畀我老婆爆開嚟睇……呢條線係喺任何時間，我哋都唔會有妥協嘅空間」。

不妥協當然有代價。今年40歲的湯偉雄也承認，自己年紀漸長，「去學新嘢你都唔會學得快，都幾十歲人，唔知自己可以做啲咩。」

![](http://web.archive.org/web/2020im_/https://assets.thestandnews.com/media/photos/149690547_10222624455394205_5341018746288360039_o_zSyNv20copy_cqhSU_YOOdWOX.png)
> 湯先生說在保障客人私隱的這條底線上，「唔會有妥協嘅空間」。

**我冇飯食，但係有我嘅私隱**

擔任拳擊助教及健身教練超過 10 年的他，沒有其他專業技能。但他仍一臉樂觀，笑言寧願轉行賣菜——這不是比喻，他說自己正與其他曾被捕人士及更新人士合作，希望辦一門銷售本地菜的小生意，「（可能）我冇飯食，但係我係有我自己嘅私隱，令我繼續可以著住件衫，唔係畀人剝開曬，要你好似裸體向前咁樣 」。

即將失去健身室，湯偉雄仍笑著面對。提到這段日子，與各人在健身室內積累的關係時，他的聲音才抖震起來。

![](http://web.archive.org/web/2020im_/https://assets.thestandnews.com/media/photos/148774626_10222624484114923_5458785403574231797_o_klmTZ20copy_GqIx7_NXvY27m.png)
> 中心多個角落均貼有文宣，或抗爭者的心聲。其中一張寫有「香港俾（畀）啲掙扎」、「兄弟爬山，齊上齊落」則為湯太手筆。

**對得住自己的回憶**

中心內有一塊長 5 米、高 2 米的油畫，畫上諧音「私了」，一隻擁有翅膀的獅子，即反修例運動期間，由民間創作的神獸「獅鳥」。「獅鳥」雙手合十，擺出泰拳比賽前選手互相膜拜的姿勢。湯偉雄說，希望神獸守護香港。他指油畫是一名曾參與反修例運動的少女所繪，亦是他非常珍視的物品，「我有責任記住香港嗰時發生嘅情況」。

![](http://web.archive.org/web/2020im_/https://assets.thestandnews.com/media/photos/149112834_10222624483354904_5946433255427418138_o_c5GR120copy_zK55B_KzQoDzX.png)
> 中心內有一塊畫上神獸「獅鳥」的畫像；「獅鳥」雙手中間的、因有心型MEMO為湯太的主意，湯偉雄笑言「佢成日鍾意整到啲好型嘅嘢好CUTE」。

自夫婦雙雙被捕、被控後，健身中心便像「家庭式健身室」。例如客人不時會放下小食，與其他人分享，在過去的中秋節，更有人買來近 10 盒月餅，「我哋唔會每日都講到好似好肉麻啊，但係每逢去到啲大時大節呀，啲節日呢，你就會感受到佢嘅關懷，上次嗰啲月餅係直頭滿瀉曬」。

也有人不時留下心意卡、放下溫暖牌湯水，甚至有被丈夫硬扯來運動的女士，因支持湯氏夫婦，參加訓練，揮灑汗水，「其實以往係冇咁多客人去做呢啲咁嘅嘢 ，佢哋只會過年畀封開工利是你，就算係慰問都有啲商業味……（現時）佢哋鍾意一個好關懷、一個聚埋一班共同理念、共同思考嘅人嘅感覺」。

「呢間公司將要結業，其實係一件好可惜嘅事…」湯偉雄慨嘆。

湯偉雄沒有隱藏自己的不捨和遺憾，也知道很多人眼中，他們的決定是可惜、衝動、甚至不智。但對小口倆而言，底線、便是底線，「好多人眼中覺得，咁樣嘅結業係一個放棄、損失，其實我覺得唔係咁嚴重嘅…」

> 掃描「安心出行」僅花十數秒，但湯偉雄斷定，背後的影響遠大於此，反問「你想賣自己賣到幾時？」

兩年多以來，中心有的是夫婦倆的心血，更多的是回憶，他說，「我哋帶得走好多回憶、同埋我哋對得住自己。」

記者｜王靖琳

攝影｜Fred Cheung