---
title: "【青年補腦 2】當解放軍進駐課外活動（下）— 專訪軍事夏令營學員"
author: "立場報道"
date: "2015-01-21T10:30:00"
categories:
  - "政治"
tags:
  - "國民教育"
  - "青少年軍"
topics:
  - "青年補腦"
image: "http://web.archive.org/web/2020im_/https://assets.thestandnews.com/media/photos/army-08_mWPrd.png"
original_url: "thestandnews.com/politics/青年補腦-2-當解放軍進駐課外活動-下-專訪軍事夏令營學員"
---
![](http://web.archive.org/web/2020im_/https://assets.thestandnews.com/media/photos/army-08_mWPrd.png)
> 夏令營學員手持木櫈進行訓練。

此為〈青年補腦〉專題系列之二，上篇見[此](../../politics/%E9%9D%92%E5%B9%B4%E8%A3%9C%E8%85%A6-1-%E7%95%B6%E8%A7%A3%E6%94%BE%E8%BB%8D%E9%80%B2%E9%A7%90%E8%AA%B2%E5%A4%96%E6%B4%BB%E5%8B%95-%E4%B8%8A-%E5%B0%88%E8%A8%AA%E9%9D%92%E5%B0%91%E5%B9%B4%E8%BB%8D-%E6%88%90%E5%93%A1/)。

＊   ＊   ＊

「哈哈，以前係有啲年少無知……」

阿原（化名）一邊說話，一邊把手伸進米色布袋，掏出一份份的文件、書刊。

「呢張係入營的通知書，呢本係我嗰年本營刊，仲有呢本……係同學會定期出版的刊物。」

他繼續把自己的珍藏攤在桌上，包括四個布質臂章。其中兩個，寫著「香港青少年軍事夏令營」。

「我記得當年入營之前，有啲興奮，但亦有啲忐忑。」數年前參與的活動，今天記憶猶新。很明顯，阿原曾經是軍事夏令營的狂熱分子。

是「曾經」。現在，一切都看得比較清楚了。

「佢（夏令營）最恐怖嗰樣嘢，唔係即刻洗你腦……」他神色凝重。

「……而係令你自己洗自己腦。」

![](http://web.archive.org/web/2020im_/https://assets.thestandnews.com/media/photos/IMG_0721_aKFrw_YqcTE.png)
> 曾參與軍事夏令營的大學生阿原

＊   ＊   ＊

剛過去的星期日，香港青少年軍總會正式成立。新制服團體性質神秘，於昂船洲軍營舉行的成立典禮禁止主流媒體採訪之餘，團體的成員人數、招募方法、訓練模式，以至駐港解放軍當中角色，一直不予公開，引起全城關注。連串謎團之中，又以解放軍插手的情況，最令人擔憂。

事實上，解放軍「進駐」香港青年的課外活動，絕非新鮮事。由港區人大代表陳振彬任主席的香港青少年發展聯會，近年經常替中小學籌辦德育培訓營，營中有解放軍成員負責國情講座；而更大規模的，當屬由教育局、駐港解放軍與羣力資源中心合辦的「香港青少年軍事夏令營」。夏令營至今舉行了十屆，畢業學員人數已逾二千。而這二千成員中的一部分，更剛剛在周日的青少年軍成立典禮上，被安排穿著制服觀禮。很明顯，儘管一個是制服團體，另一個是短期夏令營，但同樣涉及駐港解放軍參與的這兩項課外活動，關係不可分割。

故此，要理解或推斷新成立的「青少年軍」葫蘆裡賣的藥，這個軍事夏令營肯定是最佳切入點。

＊   ＊   ＊

**那些年，「狗衝去報名」**

對於夏令營的一切，阿原自問熟悉不過。

他是大學生，數年前的暑假，自動請纓參加軍事夏令營。當日報名，全因自小是軍事迷。「細個鍾意打機、打槍game，但又唔滿足於打機啦，於是睇好多關於軍事的書，都唔知點樣可以真正接觸到。」他試過當童軍，又覺得太「小兒科」，直至遇上夏令營。「呢個打正旗號，解放軍喎，梗係狗衝去報名啦！」彼時正年輕。

經過面試、簡介會、度身日，終於到了正式入營的大日子。「有啲興奮，但亦有啲忐忑。」興奮源於得償所願，忐忑則因為一切陌生。「未試過離開屋企咁耐，成個camp十五日，基本上我頭一個禮拜都好辛苦，好想走。」對於港孩來說，這些鍛煉不正合適？阿原點點頭，「我本身唔係港孩，唔係嗰啲照顧唔到自己的人，但的而且確，入到去係提升咗。」夏令營成員除了要摺被、執房，還要洗碗、洗衫、洗廁所。「出嚟之後會覺得自己流落荒島都無問題。」除此以外，還有大量的體力勞動，如步操、軍拳，但阿原印象最深的，卻是一張木櫈。

![](http://web.archive.org/web/2020im_/https://assets.thestandnews.com/media/photos/IMG_0716_D98R8_aMCAU.png)
> 阿原曾是夏令營的狂熱分子，收集了多個臂章。

「每一個人都會有一張，拎的時候有standard姿勢。」學員聽見軍人口令，就要保持姿勢，絲毫不動。「好難，嗰種痠痛，唔郁得的感覺，好難忘。」不過，對阿原來說，辛苦從來不限於體能上，「唔知為乜，覺得呢種生活好枯燥。」

**出營一刻 像生離死別**

但隨著軍中日子一天一天過，他的心情起了變化。「個感覺係，好似之後返唔番嚟喇喎。」當然，教他最不捨的，絕不是枯燥的軍事訓練，而是跟解放軍的感情牽絆。「基於內部規矩，我們出營後唔可以同班長、班副同排長有咩聯絡，出營嗰刻，真係好似生離死別咁。」阿原說，之前有記者拍到學員出營時哭得呼天搶地，就以為他們是被洗腦，這說法並不正確。「嗰種氛圍、大家同解放軍或者同學之間嗰種關係呢，唔係其他人可以明白，亦唔係政治，唔係洗腦，只係好pure好純粹的感情。」

直至現在，這份感情仍在。阿原出席過多年的六四晚會，深知解放軍於天安門廣場上的所作所為，但親身接觸過軍人後，他跟同學們都情願把片段中的屠城軍隊跟自己認識的解放軍切割。「當然我們會理解，解放軍的性質係黨的軍隊，唔係國家的軍隊，而軍隊好講絕對服從。但另一邊廂，我們真係覺得認識嗰班（解放軍），唔會殺人。」他對前線的軍人，頗為體諒。我問，會覺得夏令營是解放軍的形象工程一部分嗎？他卻回答，「都有……好難無嘅，話無你都唔信啦！」

**五星旗飄揚 全場鼓掌**

軍人與學員的相處，究竟是刻意為之，抑或真摰感情，恐怕見人見智。但夏令營中的形象工程，或是洗腦工作，卻當然不止於此。在枯燥的軍事訓練外，學員們亦有不少娛樂活動，當中包括電影欣賞。「有些戲全場瞓哂，係黑白片，口音1999。」阿原說來眉飛色舞。「但亦有一啲係的確收到洗腦功效，睇到大家好興奮，拍哂手掌。」

![](http://web.archive.org/web/2020im_/https://assets.thestandnews.com/media/photos/amazon_VFz0y.JPG)
> 每屆夏令營都會看這齣《衝出亞馬遜》（網絡圖片）

其中一齣叫《衝出亞馬遜》，每屆夏令營都會看。故事講述兩個中國特種兵到外國「獵人學校」接受訓練，起初他們被歧視，「軍靴都太大，無佢哋size」。最後中國人通過考驗，令洋人刮目相看。「其中一幕講美國旗降緊落嚟，五星紅旗就仲喺上面飄揚，全場拍哂手掌。」似乎頗有洗腦功效？「尤其當步完操、耍完拳，個人好攰，係比較容易植入一啲嘢，我覺得。」他分析道。

但阿原又說，這些動作對自己效果成疑。「去完個camp唔會即刻覺得自己愛國。」他頓了一頓。「佢最恐怖嗰樣嘢唔係即刻洗你腦，而係令你自己洗自己腦。」自己洗腦？「我返到屋企後，上youku睇咗好多軍教片，《士兵突撃》、《我的團長我的團》、《我是特種兵》……」瑯瑯上口的，全是有關解放軍的大陸電視劇。「佢最犀利係，令你自己想搲呢啲嘢嚟睇，睇完之後好有feel。」他自認大受薰陶。「你未必覺得要『將性命交給黨』，但嗰種不足為外人道的感情好深，令你不斷睇返呢啲嘢，去brainwash返自己，洗自己腦。」

![](http://web.archive.org/web/2020im_/https://assets.thestandnews.com/media/photos/IMG-20150121-WA0002_iIjsP_81mlS.png)
> 夏令營組織架構中，有「教導員」一職。

**教導員的政治教育**

洗腦的意圖，既體現於個別活動項目，又反映在營會的人事編制。夏令營的組織架構接近一般解放軍軍營，底層以班為單位，班長之上是排長，最高級的是營長。而跟營長同級的，有一個名為「教導員」的職位。在解放軍軍營中，教導員的職責就是要做好「思想工作」、「黨的工作」。如是者我們可以想像，當「教導員」同樣出現於一個青少年的軍事夏令營時，這個活動的用意，顯然不止是葉劉所言的「體格訓練」，還有附加的思想教育、價值灌輸。

![](http://web.archive.org/web/2020im_/https://assets.thestandnews.com/media/photos/IMG-20150121-WA0000_cSCHk_b1q4w.png)
> 翻開軍事夏令營營刊，不少疑似「洗腦」活動，如唱軍歌、看電影，均由「教導員」負責。

＊＊＊

話題轉到新成立的青少年軍，阿原當然有留意。他也是從軍事夏令營同學會的Facebook群組看到青少年軍成立的通告，當時已隱隱覺得不妥。「好明顯係你班友唔受控，咁樣嘛。」他換上一張嚴肅的臉。「（青少年軍）就好似共青團，甚至無咁高level，係少先隊咋！」他形容，香港的建制團體向來愛在幕後揮動無形之手，這次成立新制服團體，肯定有政治意味。不過阿原亦肯定，青少年軍的成立跟佔領運動沒有直接關係，「大半年前已經收到風會搞喇。」

**常規化夏令營 未必work**

當然，最關鍵的問題在於，日後當軍事夏令營的活動變成常規，會對香港青年造成多大的影響。對此，阿原倒是不以為然。「我覺得佢做唔到囉。因為夏令營最『成功』的地方，就係能夠將你班o靚仔困咗十五日，呢十五日同解放軍一齊住一齊食一齊瞓，咩都一齊，喺呢個circumstance之下，先可以同佢產生咗一種好pure的感情。」

他嘗試分析兩者分別。「但如果青少年軍好似平時那些制服團體，淨係放左學去步操，我覺得唔會有呢個效果，唔會做到嗰種意識的植入，一定要喺完全封閉的環境下，收哂電話呀，咁先得。」另外，青少年的取態也是關鍵。「依家啲o靚仔都唔會咁容易比你影響到，咁多課外活動，可以學劍道，可以學樂器，點解我要比你好似機械人係度舞呢？」因此對於新制服團體的隱藏任務，阿原並不看好。

他最介意的，反而是青少年軍制服，跟解放軍07制式常服的關係。「大陸好多嘢都有政治意味，一定唔會求其出街。」身為軍事迷，他進一步指出，這次採用07制式更似是別有用意。「因為07式軍服在大陸管得好嚴，以前87式軍服種pattern通街都係。但07式，即係呢套同埋佢嘅系列，你在大陸唔會見到街上有人著，因為真係會拉，會罰。」因此他看到青少年軍通告上「駐港解放軍07制式常服」這幾個大字，忍不住「嘩」了一聲。

**07式軍服 大陸嚴管 香港派發**

翻查資料，證實阿原所言非虛。根據中國國務院於2009年發布的[《軍服管理條例》](http://web.archive.org/web/20210917120924/http://www.gov.cn/zwgk/2009-01/19/content_1209421.htm)，解放軍07制式的一系列軍服（包括冬常服），一律受到規管，嚴禁民間生產，以至流通。就連仿製品，一經發現，亦可以被查封、扣押。（條例第十一條列明：「禁止生產、銷售、購買和使用仿照軍服樣式、顏色製作的足以使公眾視為軍服的仿製品」。）如此看來，這次青少年軍制服的選擇，似乎另有內情。

阿原想起軍事夏令營的一條內部規例。「我們營入面套制服，係唔可以著出街的，因為呢套係解放軍制服的一部分，又或者係類解放軍的制服。」他輕輕一笑。「哈，簡單嚟講，就係避免引起恐慌啦！」但青少年軍的成立，卻明顯將整件事扭轉。「入面係咪有咩目的，最終會達至咩任務，我驚啫，但唔夠膽咁講。」阿原的神情，十分擔憂。

的確，假如未來有一天，香港突然冒出了十萬名青少年軍，穿著類似解放軍軍服，在街上行走。這場面確實令人，不寒而凜。

![](http://web.archive.org/web/2020im_/https://assets.thestandnews.com/media/photos/20150119025951692_8kuC3.jpg)
> 香港青少年軍總會成立典禮

文／亞裹