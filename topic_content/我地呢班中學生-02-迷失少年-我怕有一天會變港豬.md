---
title: "【我地呢班中學生．02】迷失少年：我怕有一天會變港豬"
author: "立場報道"
date: "2017-09-20T16:03:00"
categories:
  - "社會"
tags:
  - "我地呢班中學生"
topics:
  - "我地呢班中學生"
image: "http://web.archive.org/web/2020im_/https://assets.thestandnews.com/media/photos/intervieweeface-06_8KhBL.png"
original_url: "thestandnews.com/society/我地呢班中學生-02-迷失少年-我怕有一天會變港豬"
---
![](http://web.archive.org/web/2020im_/https://assets.thestandnews.com/media/photos/intervieweeface-06_8KhBL.png)

「唔好意思，我會唔會搞到你都灰埋？」訪問結束後，Jerome 這樣問記者。

Jerome 今年中四，在一間傳統名校就讀，雖然距離公開試還遠，但開學第一星期，每科老師上堂，已主動談起 DSE。Jerome 不太緊張，「呢場遊戲唔係考你有幾叻，而係考你點做份卷，咁點解我要咁認真？」但身邊同學可不是這樣想。Jerome 記得去年期終試以成績決定選科，有同學竟收起自己的 notes，不借給人，他稱從此看穿人性，「係好恐怖」。

但面對「一試定生死」的 DSE，加上家人壓力、外人目光，Jerome也唯有跟大隊，一如班中大部分同學，他報讀補習班，操練答題技巧。

「點解我哋做中學生，要折墮到每日返完學，仲要去補習？」

每次補習至夜深回家，一股迷失感覺就湧上心頭。「我唔知自己係咪真係想咁 …… 我不甘心生活全部格式化。咁樣勞碌，考試，搵工，賺錢，養屋企，死咗 …… 咁呢段人生最後換來的，係乜嘢？」他想不明白。

Jerome 更想不透的，是香港社會對待年輕人的方法。「社會成日畀個目標你，但同時限制你向目標進發的機會。」例如政府常鼓勵青年發掘潛能，「但所謂潛能，於在位者眼中，其實就係跟佢條路。」

Jerome 興趣多多，平日愛玩辯論、戲劇，自小學習畫畫，學了足足 11 年。他認為，年輕人成長不應只有「讀書 — 考試 — 搵工」一途。「譬如也應該讓我們在藝術方面發展 …… 但社會扼殺太多屬於我們的空間。」他以相識多年的畫畫老師作例。「佢一直行藝術的路，但教埋今年，就afford唔到租金，可能以後都唔再教，因為收到太少錢。」老師的困境，令他引以為鑑，是以即使喜歡繪畫，卻從未想過以此為業。

Jerome 不滿香港教育制度，以蔡若蓮喪子新聞為例，他雖不認同民主牆的慶祝字句，但又認為大家應反思，行為上的暴力與制度上的暴力，哪個更應該被譴責？

「如果對比邊個無良心啲，我會話係蔡若蓮，或者教育界的一些人，而家佢哋（肇事者）涼薄的只係蔡若蓮個仔，但教育局的人有無諗過，佢哋涼薄緊的，是十幾條甚至更多的生命？佢哋係折磨緊幾十萬中學生，包括我。」

他亦不認為大人們能理解這一代學生的苦況。「當嗰班冇接觸過 DSE 的中年人，成日同你講，『我以前游水過嚟，或者以前考會考都好辛苦』，我會問：點解佢地會講出呢啲說話？呢番說話，其實代表佢無了解過我哋。」

近年香港社會彌漫灰暗氛圍，Jerome 明顯深受影響。雨傘運動時他讀中一，外公帶他到現場觀察，Jerome 大開眼界，更得到政治啟蒙，「我本身都覺得唔好理政治，但因為雨傘運動先至會了解點解成個社會係咁。當時以為香港真係有希望……」

「…… 但雨傘運動換來的結果，卻是絕望。」

Jerome 是今屆「奇趣盃」辯論比賽的搞手之一。他最難忘賽事季軍戰的辯題：派膠比認真更適合成為香港人的處世方式。

研究辯題的過程中，他愈來愈認識香港人，亦愈來愈心灰：「唔要面、派膠嗰班人，先至係最後的得益者，反之認真那班，不會有好結果。」

他甚至開始思考：香港沉淪或因為太多人願意妥協。「如果你咩都唔理，採取駝鳥政策，你會發現好多社會問題都唔係問題。如果擺低執著，一樣可以過得逍遙快活。」他苦笑，「『港豬』舒服都係咁解。」

「絕望啲睇，做一個港豬，可以在香港生活得好開心，但同時間，你係違背緊自己一些原則。」

今天關心社會的他，卻不肯定十年後會否也成為「港豬」。

「到時我可能已經變咗港豬，因為太多嘢控制唔到。我唔知應唔應該付發聲的代價，又或者有無人肯同我一齊付發聲的代價。」一個灰心少年如是說。

![](http://web.archive.org/web/2020im_/https://assets.thestandnews.com/media/photos/E6AA94E6A188_0002028129.jpeg20copy_0QJhC.png)