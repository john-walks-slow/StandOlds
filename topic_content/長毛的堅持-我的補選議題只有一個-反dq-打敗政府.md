---
title: "【長毛的堅持】我的補選議題只有一個：反DQ，打敗政府！"
author: "立場報道"
date: "2018-03-28T16:11:00"
categories:
  - "政治"
tags:
  - "DQ"
  - "梁國雄"
  - "立法會補選"
  - "長毛"
topics:
  - "2018 立法會補選"
image: "http://web.archive.org/web/2020im_/https://assets.thestandnews.com/media/photos/DSC_0437_qDAbt_qug09.png"
original_url: "thestandnews.com/politics/長毛的堅持-我的補選議題只有一個-反dq-打敗政府"
---
![](http://web.archive.org/web/2020im_/https://assets.thestandnews.com/media/photos/DSC_0437_qDAbt_qug09.png)
> 梁國雄

因 DQ6 觸發的立法會 311 補選，結果令不少人大跌眼鏡。自稱「議會最強」的前立法會議員姚松炎鍛羽而歸，事後非建制派紛紛檢討原因 — 民協因素、公屋因素、DQ 議題離地 … 只望餘下兩席的補選不要重蹈覆轍。

「嘥時間！」

有一個人並不同意這些賽後檢討方向，「其實個議席就算選返（任期）都係一年多啲，講乜鬼嘢議會最強啫。」他不點名批評姚松炎的選舉策略。

「你要出來講：我哋出來投票係要打敗個政府！」

對他而言，補選的議題只有一個，就是部分民主派事後認為不恰當、離地、需要檢討的「反 DQ 牌」。

這個人，是身經百戰、有話直說、仍然為被政府褫奪議席而上訴的「長毛」梁國雄。

\*　　　\*　　　\*

因被政府司法覆核而褫奪議員資格的六人中，尚餘兩席仍上訴中，包括劉小麗的九西議席和梁國雄的新東議席。除非二人放棄上訴，或上訴案件終極敗訴，否則下一場補選仍是空談。

梁國雄透露，司法機構將他的上訴排期到 2019 年 4 月才開庭。按目前的情況，民主派期待一雪前恥的下一場補選，有可能不會發生。

梁國雄又說他不會放棄上訴。目前正與司法機構商討，要求法庭盡快開審上訴案件。「如果 2019 年 4 月先安排我審，已經過咗一年，係唔合理。」

**「選舉後分析都係『亂嗡』」**

「好簡單，即係好似踢波咁，你控制戰局又唔射波，咁咪輸囉！」

我們請梁國雄談談補選，他說得最多的口頭禪並不是「喂阿哥」，而是「好簡單」和「嘥時間」。

「我事後睇咗好多分析，根本真係亂嗡。我覺得個原因係佢（評論人）事先冇講過，事後先至亂嗡 … 如果事先講過係唔同。你查返社民連啲嘢，我第一個講，今次個選舉不能夠講邊個叻邊個唔叻。今次選舉，政黨喺初選應該中立，呢個係社民連的立場。」

「就係咁簡單。因為投票就唔係話個人叻唔叻，而係政府錯咗，呢個係 protest vote 來的嘛！」

梁國雄不斷重覆，他認為這次的選舉策略和議題應只集中一點，就是反 DQ。「因為選舉（主題）係唔可以有 distortion（扭曲）。只要你有三次 distortion，咁佢（選民）袋咗一個（主題）落袋，佢就唔會理其他果兩個。因為呢個（選舉）畢竟唔係生活的必須品。」

「一陣間又話議會最強，人哋（選民）都唔知你講緊乜。全部人都（應該）要講，呢次係對決，咁咪得囉。即係你話，你咁講佢（選民）未必受，我承認，但最少就唔會佢聽錯咗先。」

![](http://web.archive.org/web/2020im_/https://assets.thestandnews.com/media/photos/26240166_536719446702576_2518432084331794844_o_NEsdA.jpg)
> 姚松炎競選宣傳品（來源：姚松炎Facebok）

梁國雄舉例，奧巴馬在美國總統選舉中只用「change」一字，概括所有議題，令選民清晰、易明、容易記。

「而實際上人哋（建制派）好清楚，反拉布，認為反對派係搞亂香港，你要答（回應）的嘛。」

梁國雄認為，民主派由初選到補選，雖打著「反 DQ」的旗號，但仍有太多枝節令選民不能聚焦，最終自吃苦果。

記者舉例反駁，姚松炎競選時也是打「反 DQ」牌，梁國雄這樣回應：「佢都有講，分幾期囉。佢主要的橫額係唔想接受專制嘛，我睇過啦，即係佢講得好隱晦囉，文青式。咩叫專制統治啫？反 DQ 反官商勾結咪搞掂囉。」

翻查姚松炎在競選時的選舉宣傳品，部份印證梁國雄的觀察。姚松炎在選舉中的確有強調「反 DQ 抗專制」，不過，還有一堆「香港民主法治 VS 北京全面管治」、「專業議政　守護制度」之類的口號。同時因選舉初期盛傳不獲「入閘」，加上港島區原參選人、香港眾志周庭被取消參選資格，也令姚松炎的競選橫額上多了「香港人只要Plan A」等口號。

我們再問，但有說法指基層市民不理會意識形態，投票時只考慮候選人的地區工作，梁國雄這樣回應：「即係（選民說）『我冇咩所謂，DQ 幾好吖』，佢唔 buy 你，你 ? （哀求）佢都?唔到㗎！」

**令支持者不心淡是政黨責任**

這次補選，有兩個議席原屬本土派青年新政所有。不過，由於選舉主任以港獨、本土、自決等立場「不符合基本法」為由，最終沒有本土派能成功入閘。投票前，有自稱本土／焦土派人士在網上呼籲，將選票「射落海」（白票／廢票）或投建制。

令民主派「頭痕」的本土／焦土派，在梁國雄眼裡是另一個需要接受的政治現實：「你鬧佢有咩用啫，人哋都講左，我都唔係你，我點樣俾票你？真係要接受。你鬧佢係鬼咩？冇意思。人哋話我就係唔鍾意支持你，咁點吖？你唔抵支持，咁你要接受呢個政治現實嘛。」

梁國雄坦言，自己絕不會向任何人乞票，包括本土派。「我都講，我唔會問本土派乞票，你自己諗啦。你覺得焦土好啲咪焦囉，係咪？冇問題架。即係最緊要你諗清楚做選民，其實有一票唔係大晒。你自己要善用嗰一票嘛，正如有銀紙唔係大晒一樣之嘛。」

補選投票率偏低，有人歸究於選民心淡，無力感日增，故不出來投票。對這種說法，梁國雄再次「一句 KO」：「咁佢心淡就冇得講吖。其實心淡係所有的政黨都會面對的問題。任何時候都可以心淡，所以（政黨）個責任就係令你的擁躉唔好走吖嘛！」

梁國雄舉例說，其實建制派也曾經面對同樣問題。曾經在沙田區叱咤一時的建制派政黨「公民力量」，也出現支持者生銹的問題，最終被新民黨吞併。

社民連總部當眼處有一塊白板，上面寫滿了各單官司的審訊日期。失去立法會議席、多名骨幹成員官司纏身，社民連會否同樣敵不過時代洪流，還是已步向衰亡？

梁國雄繼續他的「佛系回應」：「一個政黨，尤其一個咁細的政黨，存廢都唔係一個好大問題，因為如果個政黨唔得就自然會死嫁啦。」他不擔心，但言談間又希望社民連能保持它的獨特角色。「預測將來有咩意思啫？你而家幫下我哋先嘛。」

![](http://web.archive.org/web/2020im_/https://assets.thestandnews.com/media/photos/DSC_0392_LActG.jpg)
> 社民連總部當眼處有一塊白板，寫滿了社民連成員牽涉各單官司的審訊日期。

根據梁國雄的說法，不少人摩拳擦掌的下一場補選，也許不如預期般即將到來。

訪問當日，梁國雄因看醫生而遲到。擔任了 13 年議員，剛踏入 62 歲的長毛，未來仍會繼續參選嗎？

「唔知，我唔會講呢啲，總之我要贏返（補選）個位，我要上訴成功。我要攞返香港人的尊嚴！」

集中反 DQ 這個議題，不怕重蹈 311 補選的覆轍嗎？

「 如果香港人連呢啖氣都爭唔返嘅，香港人唔自己救自己，咁點救香港人呢？！」