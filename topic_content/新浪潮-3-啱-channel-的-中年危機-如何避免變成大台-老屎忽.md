---
title: "【新浪潮 ‧ 3】啱 Channel 的「中年危機」：如何避免變成大台、老屎忽？"
author: "立場專題"
date: "2021-06-13T10:40:00"
categories:
  - "文化"
tags:
  - "新浪潮"
  - "啱Channel"
topics:
  - "改朝換代"
image: "http://web.archive.org/web/2020im_/https://assets.thestandnews.com/media/photos/20210613-01_c9eXs.png"
original_url: "thestandnews.com/culture/新浪潮-3-啱-channel-的-中年危機-如何避免變成大台-老屎忽"
---
![](http://web.archive.org/web/2020im_/https://assets.thestandnews.com/media/photos/20210613-01_c9eXs.png)
> 編劇 Ban 姐、幕前「蝦條哥」

《啱 Channel》的 office 出名靚。「四台聯播」《試當真》所拍的偽紀錄片中，也曾以此作故事橋段。游學修和 Locker 看見「混血肥仔」的落地玻璃「老細房」，說了句「都骨子喎」，還坐上肥仔的座椅上自拍。

這個橋段，不知為甚麼一直在腦內揮不去。步入他們 office 時，忍不住四處張望。

好靚是真的。採用了大量落地玻璃，金屬線條亦甚有格調。門口玄關處有一個及頂的酒櫃，放滿了不同種類的威士忌，又以日本威士忌為主。當中不少是之前在市面炒賣成風的酒款，「響 21」也好像放了幾支。還有一台生啤 Tap。

會議室也用了落地玻璃。就是故事中，游學修叫蝦條哥「幫吓手」，做個樣讓人以為他們合作愉快的那間房。

![](http://web.archive.org/web/2020im_/https://assets.thestandnews.com/media/photos/P1094354_82tam.jpg)
> 啱 Channel 的 office 好靚。他們坦言，裝修費不便宜。

這些都予人強烈感覺 — 這是一間「公司」。與「四台聯播」的另外三個台相比，啱 Channel 的確更有「企業感」— 他們的「老細」有自己房，他們的 studio 有「會議室」；除了拍片，還會發展其他業務，像是網購；也有較明確的階級分工。例如編劇 Ban 姐，她的名片上，職銜是 Head of Creative，四年年資的她，現時已儼然是部門主管，「要睇新人」。

但在「順風順水」、「有規模」的表象下，「混血肥仔」Tommy 也坦白承認，「其實就算有四台（聯播），我哋都係走下坡。」

自 2016 年正式成為一間公司，發展至今，在人手和廣告收入增加的同時，隨之而來的是「越嚟越商業」、「嚟嚟去去都係嗰啲橋」的評語。《啱 Channel》亦曾嘗試開拓新的範疇，像是綜藝、直播，但他們也承認作品效果平平。

如果說，網台、YouTube 對比起傳統電視台，是後起的新浪潮，在浪潮仍新的時候，啱 Channel 在某程度上，已經在面對某種「中年危機」。

＊＊＊

### **年輕員工：網台更有創作空間**

技術上來說，《啱 Channel》2013 年已誕生。「混血肥仔」Tommy 當時還在廣告公司當剪接師，開設一個 facebook page，只為一了心願。本身在理工大學修讀數碼設計的 Tommy，2012 年曾創作一條描述香港隊打入世界盃的短片，入圍「鮮浪潮」短片展。Tommy 說，當時他堅持每年創作一條短片，大概有點「不忘初心」的意味。而啱 Channel facebook page 便成為他發布個人作品的渠道。

直到 2016 年左右，他與四、五名初始成員，把「啱 Channel」變成一間公司，之後再有編劇 Ban 姐等第二代成員加入。到今天，啱 Channel 已儼然是一間有規模的 production house，他們的 YouTube channel 有近 30 萬訂閱，每條短片也有數萬，以至上十萬的瀏覽數。

收入漸趨穩定，公司人數也開始增長。同事間分工更清晰，亦會有學生在職實習。訪問當天，[他們剛好要拍攝一個短劇](http://web.archive.org/web/20210928182529/https://www.youtube.com/watch?v=jOGwHpkMO6Q)。Ban 姐說，劇本正正是由他們的實習員工構想，她作為主管，當日只是從旁協助。

短劇的內容大約是說，男主角蝦條哥在街上碰見一對情侶，然後想起自己的往事云云 … 劇本上有外景，也有廠景，攝影師和收音師一應俱全，雖然不像電視台拍攝時的千軍萬馬，但已可說是「職業級」的製作。

至少，是街坊走過時，會知道是「拍緊戲」，會繞道而行的程度。

![](http://web.archive.org/web/2020im_/https://assets.thestandnews.com/media/photos/193614238_10158945927906519_8585630533544368764_n_cu7IX.jpg)
> 雖然是「網片」，但 Tommy 自信地表示，質素上不會比電視台差。

劇中的另一男角，是二十出頭的 Victor。他其實是剛入職的員工，本職是撰稿員。他說不習慣當幕前，但在網台的世界，幕前幕後的界線模糊，「如果有角色，要我咁樣（形象）嘅人，我咪做囉。」

Victor 在入職啱 Channel 前，亦曾在另一個網媒工作過。他說其實沒有特別要在網台工作，只是要進入電視台較講求人脈，「見到（網台）有招聘廣告，咪試吓，如果畢業時 ViuTV 請我，我都會試。」

網台未至於能取代傳統電視行業，但亦幾可肯定，至少在年輕一代的心中，這不是一個退而求其次的選項。「四台聯播已經係一個突破點…其實係大家嘗試緊唔同嘅嘢。以前每個（電視）台都好原地踏步，做自己嘢，無好多嘗試去同唔同台、或者 YouTuber 去合作 … 呢度反而有更大創作空間。」Victor 如是說。

### **由「傳統」走入新時代**

現在人人都懂說，要改朝換代了，要浩浩蕩蕩迎來另一新世紀了。但幾年前，當這個時代仍是嫩芽，要一個人去主動迎接時代，放棄本身在主流業界沉悶但安穩的位置，全身投入新世界，其實需要一點勇氣。

啱 Channel 創辦人 Tommy 畢業之初，夢想是當廣告導演，「到 2016、17 年左右，我做到廣告導演，做咗之後就發現，好多嘢同我本身諗法好唔同，即係現實嘅商業世界，做廣告導演，係無辦法做到創作。」

Tommy 形容，當廣告導演其實只是「一場 show」，客人是觀眾，導演便是「主角」，「因為佢（客人）畀咗錢嚟㗎嘛，如果大家去廣告現場，佢哋乜嘢都係問導演㗎，『「喂導演呀你覺得點啊』」。」他苦笑，「佢問導演，佢自己都覺得係 involve 咗喺入面呀嘛。」

他說，在傳統的廣告創作上，「現場幾多人出現」其實不是基於「需要」，「10 個人、或者 20 個人、或者 5 個人都得嘅」。相比起劇本、拍攝調度等「創作」上的安排，決定登場人數的，其實只是「個客畀幾多錢」。如同 Tommy 所說，一切只係「做畀個客睇」的 show。

「其實大家都唔係做緊創作㗎啦，大家都係做緊工業。」

多年後，不少人問他，會否回去再做傳統廣告？他斬釘截鐵，「一定唔會，我覺得太假啦，香港。外國我唔知，我未見過，香港真係唔掂。」

![](http://web.archive.org/web/2020im_/https://assets.thestandnews.com/media/photos/192203405_10158945927811519_1215428922142828719_n_cgWg1.jpg)
> 啱 Channel 的創辦人 Tommy，外界更熟悉他「混血肥仔」的角色。

類似的經歷，藝名「蝦條哥」的阿峰也在「大台」感受過。他讀完書，最初做婚禮攝影，好不容易入職 TVB 任 PA（助理編導），卻發現：「原來我不停係拍緊啲煲湯呀，飲食節目，教你點樣用好平嘅錢去食到一餐好嘢。」

大台的工業制度是論資排輩，PA 要做夠 6、7 年才有機會升任導演。阿峰覺得自己熬不住，「我唔可以咁樣浪費青春，煲湯煲 7 年。」只做了幾個月，便離開了大台。

就在 Tommy 對傳統廣告界失望的同時，《毛記電視》興起，網台突然成為了另一個可能。「有啲客都會見到，有個平台叫啱 Channel，都有人睇喎，有啲人就會嘗試落廣告。」有了第一個廣告，就嘗試全身投身。「試吓勇敢啲…我哋就跳入去呢個地方啦。」

阿峰則坦言，當時對全職做網台有保留，「唔覺得有得做…我純粹覺得玩，我 part-time 嚟玩…後尾我先認真當呢件事係一個職業。」

身為 Tommy 大學師妹的 Ban 姐也說，最初是抱著玩的心態加入，但做著做著，才發現掙到錢。「當啲錢越嚟越多，就唔可以再鳩啦。」

![](http://web.archive.org/web/2020im_/https://assets.thestandnews.com/media/photos/197996205_10158945811246519_4863957725498489750_n_iFWAt.jpg)
> Ban 姐本身是編劇，但有時也會擔任幕前。

### **拍鍾意嘅片，仲要搵到錢**

本來在「主流」浮沉的 Tommy 和阿峰，加上其他創始成員，一下子找到了新天地。用 Ban 姐的說法，他們在這裡能「放飛自我」，不同題材，不同呈現方式都能嘗試，雖然主要收入來源仍是廣告，但即使是拍廣告，也比以往有趣得多。

阿峰笑言，以前拍傳統廣告，總是客戶說了算，「又要你好爆，但又要框住你喺個傳統入面爆。」但在 digital marketing 初生的年代，客戶不太懂得衡量「收視」，因此較為放手，「衰啲咁講，賣唔賣到廣告真係其次嚟㗎，條片好睇好玩，先係最緊要。」

Tommy 則以煎牛扒比喻，「傳統廣告入面呢，煎之前你會知道塊牛扒係煎成點，入面有咩配料，幾配熟，你會知道晒所有嘢囉。」連創作人都只是其中一款配料。「但網片就係，同樣都係一塊牛扒，但係會煎到點呢，會唔會有格仔紋呢？呢啲就係創作者自己可以去扭轉。」

![](http://web.archive.org/web/2020im_/https://assets.thestandnews.com/media/photos/137605601_229717322016332_3228307591900572443_n_hWkx8.jpg)
> Tommy（圖片來源：混血肥仔 ig: avtommy）

當然，這些都與網片沒有 air time 和廣播條例限制不無關係。[像這條廣告](http://web.archive.org/web/20210928182529/https://www.youtube.com/watch?v=p6BvOZocpao)，客戶是「虛擬銀行」，片中的 product message 極之直白，就是以一對情侶的相處為故事，再由男女主角直接把產品內容說出來。老實說，整條廣告難說得上是創意澎湃，厲害的反而是，到故事差不多播到一半，三分多鐘才開始出現「客戶訊息」，這是在傳統媒體無法想像的事情。縱使是多大膽、多「疊水」的客戶，也難以一口氣在電視台播出一條 6 分多鐘的廣告。

對於創作人來說好玩，也因為在廣告以外，還可以拍其他自己作品。

Ban 姐記得，初入職時，Tommy 只向她下達了一個要求，「你拍咩都好啦，你諗啲嘢啦，每個禮拜拍一條啦。」這便是她嚮往的自由，「唔會話畀佢限住咗，一定要諗某一類嘢…咩七級豬、成人片又試吓、去大陸食牛歡喜，乜都試吓。」

這份自由，也見諸於不同 Channel。如同之前刊出的[小薯茄訪問](../../culture/%E6%96%B0%E6%B5%AA%E6%BD%AE-1-%E5%B0%8F%E8%96%AF%E8%8C%84-%E9%82%84%E6%9C%AA%E5%A4%A0-30-%E6%AD%B2%E7%9A%84%E4%B8%80%E5%AE%B6%E4%BA%BA-%E5%9C%A8%E5%90%8C%E4%B8%80%E8%89%98%E8%88%B9%E4%B8%8A%E8%BF%BD%E5%A4%A2%E6%88%90%E9%95%B7/)，他們的成員多次強調，是同一個 Channel 的人，一起想出有趣的想法，寓工作於娛樂。

![](http://web.archive.org/web/2020im_/https://assets.thestandnews.com/media/photos/193017775_10158945811286519_8432835480811630353_n_6iR4x.jpg)
> 他們的 Office 中，有一間充滿生活味道的 Studio，不少影片都取景於此。

### **好玩，因為人**

這幾乎是創作者的理想狀態。

阿峰也深表同感，「好玩，第一樣重要嘅嘢係『人』囉 … 我諗好多 Channel，點解會成為咗一個 Channel，就係因為佢有一班志同道合的人，一齊拍吓拍吓就成為咗一個 Channel。」

他也記得 Tommy 說過一句話：「當你做網片，其實做的是自己想做的事嘛 — 你收個客錢拍廣告，都是客嘅嘢。但而家我拍一個 Vlog，例如旅行遊記，係我自己想講嘅嘢。」他逐漸享受，「我哋有個 platform 去做一些我們自己想做的事，講一些自己想講嘅嘢，真係會開始返唔到轉頭。」

阿峰也提到，Tommy 的領導風格，特色之一是「唔怕柒」，「柒咪柒囉，咪再做過囉。」以四台聯播的 live 為例子，當日他們負責主持時，整個氣氛就是「尷尬囉」。「完全冇準備就走去做主持，咁就柒啦……輕視咗，原來大家個 expectation 好高。柒完都真係有嘢『銀』住嘅，因為真係好多人睇緊呢一件事，咁咪會覺得自己，搵幾日消化吓囉……下次再做咋嘛。」

打開《啱 Channel》的 YouTube，會見到很多不同類型的節目，由短劇、綜藝、直播清談到街訪也有。即使放諸香港的 Youtube channel，他們也是屬於多元化的一個。「只要個同事 handle 到，大家又覺得條橋 OK，咁咪試囉，（呢度）唔會有太大框架去逼你做邊一啲嘢。」Tommy 說。

如此看來，似乎真的能實踐到老闆的理念：「我唔係好理你嘅題材拍乜嘢，總之你唔好犯法就得㗎啦。」

即使現在成為一間頗有規模的公司的老闆，Tommy 仍然以創作人自居。事實上他也一直有「產出」。受訪當日，他人在英國，此行本身主要是拓展網購業務，但他也有「出片」，將數個移英港人的故事拍成短片。

老闆管數，創作人看出品，兩者看似總有矛盾，但 Tommy 說，把兩個身份放上天秤的話，永遠是創作人一方勝出。

「我希望可以保障到 creator 最大嘅自由，呢個係我嘅底線。」

![](http://web.archive.org/web/2020im_/https://assets.thestandnews.com/media/photos/120202719_1075686716197635_2360992994441156956_n_Av2n3.jpg)
> Tommy 與啱 Channel 同事合照（圖片來源：ig: avtommy）

### **當小工廠變成大工廠**

啱 Channel 成立之初，每名成員也要身兼數職，像 Tommy 既是老闆，也要負責製作，同時是幕前演員；阿峰也由「機器組」變成「蝦條哥」；本身負責 marketing 的芊蕙，變成「芊蕙子」。Tommy 說，以前公司小，誰有空，誰懂做，便誰去做。

阿峰也形容，當時公司的上下階層概念，其實很模糊，「當時佢 (Tommy) 其實老細嘅形象唔係好出嘅，都係因為有啲人會請佢去 sharing 呀，啲人先知道佢係《啱 Channel》嘅創辦人。」

但後來有點變化。

曾說底線是保障創作者的自由和熱情，但 Tommy 也承認，當公司一直擴張，「危機會隨住唔同嘅嘢出現。」他說的，不只是營運之類的危機，而是作為創作者「初心」的危機。

創意小工廠當然自由，但當工廠規模開始擴大，架構複雜、流水作業等問題也不免出現。舉例來說，即使開了個不好的節目，「一日老細無叫 cut」，員工也只能做下去。

像是啱 Channel 之前試過做直播節目。Tommy 說，去年初疫情爆發，公司幾乎零收入，被逼求變下，他們設立了網購平台。隨之以來則是一系列「sell」網購的直播節目，但不論是節目效果及反應，似乎都不甚理想。

「輕視咗同事需要訓練的時間。坦白講，唔係每一個人行埋去鏡頭面前，都可以講一個鐘係有趣嘅…慢慢觀眾覺得佢哋好拖呀，或者係冇咗趣味呀，咁同事都覺得好大壓力。就會越嚟越冇信心囉。」

「佢哋唔會自己 cut 個節目㗎嘛…」直至幾時？Tommy 記得：「我就係有個位話，好啦停呀，我哋唔做喇咁樣。」

Show 做得不好，但又 must go on。只因為「老細」無叫 cut。This sounds TVB。而 Tommy 說，這個問題，在去年起已困擾整間公司。

![](http://web.archive.org/web/2020im_/https://assets.thestandnews.com/media/photos/P1094238_kSOqz.jpg)
> 當公司規模變大，架構增加，問題亦隨之而來。

「可能佢哋會覺得，『Tommy 說了算，即係 Tommy 既然講到咁，唯有要做啦…』」

這近乎是每間企業在成長過程中，都無法避免的問題。初時公司人少，架構簡單，團隊一心向前，說做就做，是最有活力的時間。但當規模增加，老闆不能再當毫無架子的老闆，資深員工和年輕員工之間，開始分「上下」，架構和規則建立起來 … 創意的空間也就慢慢壓縮，甚至變得公式化，流水作業。

TVB 便是最好的例子。曾經的創意產業「木人巷」，在壟斷市場後，變成「車衣工場」。阿峰厭惡的那些「煲湯節目」，成了「大台」的穩陣之選。

訪問中，Tommy 多番強調不想被稱為網絡上的「大台」，「人係好衰，大嘅意思就係有一段時間想稱霸 … 但係其實網絡嘅生態，或者喺影視嘅生態，創作嘅生態，係一定會有競爭。」

他也深明，台一大，就會老，一老就會老屎忽，最後又會只剩下「工業」，創意 bye bye。作為「老細」，他不可避免地要訂下制度，像是每星期出一條片，甚至有段時期每日一條片，或者分工 drama team，綜藝 team 等等。但他重申，不會讓制度「定死」，作為領導者，要想辦法如何保持創作者的熱情。

「就算有一個人同我講話，我呢個禮拜真係出唔到（片）啦 … 但係你有個 bigger reason 你唔岀，我點會唔俾佢說服呢？」

「一年都總有啲日子會冇（熱情），但係你總要撻返着，撻唔着嘅話，就冇㗎啦…」Tommy 以自己為例，「我都做咗好多年，我喺香港都拍咗三條片之後先過嚟英國拍呢個節目嘅。（但）我寫嘅時候，我都唔覺得自己枯乾，我都覺得自己有嘢想講㗎。」

### **危機感纏身，才不會變成 TVB**

Ban 姐和阿峰都認為，啱 Channel 不可能變成 TVB 這樣的工廠，「大台永恆」— 即使出品如何拙劣，也好像「點都死唔去」。相對地，他們更愛說這個平台「總有一日會收皮」。

「我成日諗自己係會收皮嘅。」阿峰笑說，「咁我就係睇吓，點樣收皮之前賺多啲錢啦。」

之後他正色道，「我花咗咁多時間、心機，發現好似我終於識得講嘢（在幕前）… 我未講夠㗎，我仲可以講好多嘢喎 … 只要你有一日，仲繼續講嘢嘅話，好似係唔會收皮…甚至乎我有同肥仔討論過，就算啱 Channel 呢個名冇咗都無所謂，最緊要係人。」

「假設『蝦條哥』呢一個名冇咗，但係我一樣可以繼續拍我嘅旅遊片，我嘅拍拖片，都係我嘅嘢，冇人可以改變到。咁我覺得呢一個係我嘅諗法。」

Ban 姐則認為，正正是因為抱持一份「會收皮的危機感」，才會令自己繼續「想做」，「如果你係好穩陣，覺得啱 Channel 一定會做到一百歲，入棺材都仲喺度，咁你會覺得嗰樣嘢係咩？」

「就係要覺得你下下都會畀人淘汰，你先會繼續想進步。如果唔係，你覺得好穩陣的話，就等於打緊政府工…我朝九晚五就得啦，我求其寫條片就得啦。」

「唔會係咁樣。」

![](http://web.archive.org/web/2020im_/https://assets.thestandnews.com/media/photos/193558178_10158945927866519_4164735463799830025_n_QWAml.jpg)
> 他們說，必須保護創作者的自由。若創作自由失去，便是真正「收皮」之時。

當然，網絡生態的直接反應，也令網台不可能看著幾百部機頂盒，然後自我感覺良好。「嗰啲 view 數反應，睇一睇就知你最近的收視。同出面的討論度，仲有冇人講緊你 Channel 呢…所以點解我哋成日覺得自己係死緊，就係因為我哋 anytime 都 feel 到我哋真係收皮嘅邊緣。」阿峰說得坦然。

因為覺得自己會「收皮」，所以才會謙卑，才不會變成井底蛙般的所謂「大台」。

「四台聯播」中，由 Ban 姐編劇、啱 Channel 的《妙手神醫》收視報捷，至今已有逾 53 萬 views。Tommy 在 IG 上說：「豪哥（借自《試當真》的男主角）算唔算真係幫啱 Channel 起死回生？」若如阿峰所說，所有事情都看 view 數定奪，那他們大可以說一句「知我咩料啦」，然後安心等廣告上門。

但同一個 IG post，Tommy 他也寫上「高高低低 霎眼雲煙 繼續努力 唯一出路」。

> [](http://web.archive.org/web/20210928182529/https://www.instagram.com/p/CN6LYoognXI/?utm_source=ig_embed&utm_campaign=loading)
> 
> [在 Instagram 查看這則貼文](http://web.archive.org/web/20210928182529/https://www.instagram.com/p/CN6LYoognXI/?utm_source=ig_embed&utm_campaign=loading)
> 
> [混血肥仔 Tommy Tsang（@avtommy）分享的貼文](http://web.archive.org/web/20210928182529/https://www.instagram.com/p/CN6LYoognXI/?utm_source=ig_embed&utm_campaign=loading)

這就是「網台新浪潮」的世界，成功也好，失敗也罷，轉眼間都會 reset。比起已經被制度寵壞的老舊創作工廠，他們更深明「叢林法則」，只有不停地游，才不會被沖走。

撰文｜劉偉程

採訪｜劉偉程、阿果

攝影｜劉子康

協力｜鄧可盈

實習記者黃幗芙對本文亦有貢獻。