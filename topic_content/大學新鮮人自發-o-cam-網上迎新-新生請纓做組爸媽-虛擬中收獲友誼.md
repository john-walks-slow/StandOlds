---
title: "【特寫】大學新鮮人自發「O cam」網上迎新　新生請纓做組爸媽　虛擬中收獲友誼"
author: "立場報道"
date: "2020-09-19T16:01:00"
categories:
  - "社會"
tags:
  - "開學"
  - "大學迎新"
topics:
  - "立場特寫"
image: "http://web.archive.org/web/2020im_/https://assets.thestandnews.com/media/photos/73399819_3350604245012324_6143194553575800832_o-120copy_aWtmn_gudM6VH.png"
original_url: "thestandnews.com/society/大學新鮮人自發-o-cam-網上迎新-新生請纓做組爸媽-虛擬中收獲友誼"
---
![](http://web.archive.org/web/2020im_/https://assets.thestandnews.com/media/photos/73399819_3350604245012324_6143194553575800832_o-120copy_aWtmn_gudM6VH.png)

正值以往大學舉辦迎新營的季節，香港街頭上再見不到跑跑跳跳玩「City Hunt」（城市追蹤遊戲）的大學生，也不見他們在鬧市中手舞足蹈「Dem Beat」和「Dem Cheers」，這些大學新鮮人，今年只能只能在家中對著電腦，向著有點曚查查、有點「lag機」的十幾個方格，既緊張又忐忑地自我介紹。

這是 2020 年的大學迎新營，又被戲稱為「O cam（camera）」。

![](http://web.archive.org/web/2020im_/https://assets.thestandnews.com/media/photos/119711375_3818099498219569_941073102049876541_o20copy_s4ECD_kzxcsBt.png)
> 中文大學逸夫書院的網上迎新日，以熱門遊戲「動物之森」作設計概念。

![](http://web.archive.org/web/2020im_/https://assets.thestandnews.com/media/photos/119815427_3818085654887620_4409870211516694096_o20copy_wd5Az_xRUUKDd.png)
> 大學網上迎新日當作遊戲介面，逐一介紹校內獎學金、宿舍、設施的資料。

**「民間自救」　新生尷尬中破冰**

千辛萬苦考進心儀大學，新鮮人 K 特地整理好容貌、塗上口紅，安坐家中房間，把鼠標移向視像會議軟件 Zoom 的鏈結，輕輕點擊，螢幕上頓時出現了十多個方格。「Hello，我就是你組媽了」，首次玩迎新營的 K 對螢幕內陌生臉孔尷尬地說。

就讀商科的 K 是今年大學的新鮮人，一問及她對大學的期待，她便激動地說：「你呢條問題問得非常好！」

K 說，自從發生過上年 11 月的兩間大學衝突後，她便對這所大學特別有歸屬感，「我真係好鍾意、好鍾意呢間大學！好想好想體驗大學文化，本來覺得玩 Ocamp 係 chur 足好多夜、好青春、通宵打麻將，仲有跳舞，個舞叫咩呢....?」K 想極也想不起，記者問：「Campfire？」「啊係啊！Campfire ！但多得政府，而家我哋咩都做唔到。」K 不忿地說。

自從 7 月第三波武漢肺炎爆發，除了重新實施限聚令、提早放暑假外，各間大學亦紛紛通知迎新營的籌委，今年不能如常舉辦迎新營。不同學系的新生很快就開了不同 Telegram 群組，組內盡是擔心未能認識新同學，於是有人便提議：「不如我哋自己搞一個？」這間商科的新生於是開始招募其他新生充當「組爸媽」，自動請纓成為組媽的 K 形容，「其實就是民間自救。」

大一新生用各人認知裡對大學 Ocamp 僅有的想像，成功自發辦了一個「O cam」，事實上就是分組聊聊天、互相認識。這個由完全沒有迎新營經驗的人籌辦的「迎新營」，K 卻覺得意外地好玩，「主要都係傾偈、玩猜猜畫畫、二假一真，雖然一開始的確會好尷尬，但同科同年紀都好啱傾，最後大家反而 Keep 到份友誼。」

雖然不能跳 Campfire 和打麻將，但一個從無到有、拋開迎新傳統、完全由新生自主的「O cam」，成了疫情下「民間自救」的一個意外收穫。

![](http://web.archive.org/web/2020im_/https://assets.thestandnews.com/media/photos/Layer200_yrSqc_UXvwZlO.png)
> 大學因疫情沒有了供迎新營人員居住的宿舍，小智與其他「組爸媽」在九龍租屋玩「Ocam」。

**大組長照傳統染紅髮　組媽化妝、組爸 gel 頭**

新生自發的迎新活動以外，大學之後亦另外公佈官方迎新安排，以往一般歷時 4 日 3 夜的迎新營，改為只得 3 小時的網上迎新講座；一眾原本期待迎接新生的「組爸媽」需要自行決定是否參加，繼續帶領「組仔女」。

本是「組爸」的大二生小智直言「好灰」。他說，有組爸、媽認為沒有了傳統的活動，迎新活動已不再好玩，，剩下人員便需「以一敵十」，照顧參加網上迎新的新生。例如小智本來跟另外 6 個「組爸媽」一起帶領 10 多個新生，其中不少人陸續退出，報名的新生卻漸漸多了，他最後要與 2 個「組爸媽」，一起負責近 20 個新生。

剩下來的「組爸媽」沒有敷衍了事，有「大組長」（迎新營的領袖學生）依然按照傳統染出一頭紅髮，也有組爸媽在 Zoom 會面前隆重其事地化妝、 Gel 頭，他們更把自己鏡頭裡的虛擬背景（Virtual Background），設定成代表各小組的卡通圖案，把圖案發給新生、鼓勵他們一起轉用背景，希望令新生更感團結和歸屬感，也讓他們享受一下期待已久的「組爸媽」體驗。

有「組爸媽」更堅持向新生傳授「Dem Beat」文化，在 Zoom 之中喊著「和盡天地風雲之聲...」

![](http://web.archive.org/web/2020im_/https://assets.thestandnews.com/media/photos/0_4H3MG.png)
> 以往的大學迎新營，「組爸媽」帶上新生穿上統一的T Shirt 一起「Dem Beat」，按照傳統，中間的「大組長」還會染上鮮色頭髮。（圖片來源：中大崇基學院網頁）

**Zoom 夜話 7 小時**

經過由學校主導的 3 小時網上入學禮，小智主動地邀請新生繼續玩遊戲、聊天，還安排讓各人互相了解的「夜話」環節。「夜話」是大學生在迎新營晚上、一起窩在被窩裡聊心事的意思。以往有宿舍的環境、黑夜和燈光協助，氣氛自然十足，但在冷冰冰的 Zoom 中聊心事，家裡還可能被家人偷聽到，難道不尷尬嗎？

「我希望佢哋聽唔到啦。」K 笑笑地說。小智就說，的確有新生因為沒有自己的睡房，只好晚上偷偷等家人入睡才開聲說話。除了家居空間問題，另一名新生 O 說，本來很怕家裡 Wifi 不好，或會令她聊天時會「Lag 吓 Lag 吓」，令氣氛加倍尷尬，但想不到 Wifi 差反而卻成為了組內的小笑話，例如每當有人問及組爸的感情問題，小智便會裝作斷斷續續地說「咩...咩話...聽唔到....好Lag」，令眾人哭笑不得。

「最感動係好多 freshman 都傾得好 chur，我完全估唔到佢哋仲積極過我哋！」小智說，最深刻的畫面是，新生與他聊了足足 7 小時的夜話，通宵達旦、直至早上 5 點多，太陽升起時，大家竟然還在 Zoom 的方格裡鑽進各自的被窩，半醒地回應別人的感情煩惱，也不願入睡。

「好正，十幾個人喺你眼前瞓，本來嘅 Ocamp 就一定唔會見到咁嘅畫面。」O 興奮地回憶當日的畫面。

而大學迎新營必玩的遊戲之一「 Psychologist」，遊戲要求玩家圍圈坐下，按次序問問題，本來這遊戲在網上平台看似難以實行；但小智用滑鼠拉出一個大圓圈，在周邊輸入各人的名字，大家便想像自己與同學一同坐在螢幕中的大圓圈旁，「咁咪可以當大家係靠埋一齊、圍圈玩緊囉」，小智笑笑地說。

因為「O cam」，這一群年輕人在現實見到面之前，就已經先知道了大家的心事，小智雖然對成效不錯感到安慰，但笑笑地直言「好似 Tinder 識網友咁，好緊張，好驚大家約出嚟之後，會突然傾唔到計，或者現實講嘢好尷尬。」  
  

![](http://web.archive.org/web/2020im_/https://assets.thestandnews.com/media/photos/Layer200_cLbfr.png)
> 資料圖片：應屆DSE學生

**「最慘」一屆新生**

有人說，這一年大學新生是最慘的一屆，中六上學期或因社運、抗爭影響課業；下學期因疫情無專心考 DSE、遑論畢業旅行；千辛萬苦進入到大學後，也沒法享受期待己久的迎新營。「我覺得自己今年真係責任大咗，因為佢哋中六時已經冇咗（大學）開放日，依家又冇 Ocamp，變相只有我可以話畀佢哋知，大學要注意啲咩」，小智說。

疫情逐步緩和，但部分大學仍未宣佈何時回復面授課程，部分院校更禁止學生回宿舍；接下來這一班新生恐怕還要面對網上上課、網上考試、網上「傾莊」，甚至網上「上莊」。安樂地在校園上課的日子，好像還是遙遙無期。「雖然係幾慘，但往好處想，2003 年出世嘅我哋，已經被寫入歷史啦」， O 樂觀地說。

對於「最慘新生」這個稱號，K 則是沉思了良久，接著才緩緩地說道：「慘嘅唔只我哋，成個香港都好慘，好多回憶無晒，好多人受影響，全靠個政府，我諗 2020 年嘅大家一樣咁慘。」

K 續說：「2020 年畀我嘅最深刻一課，就係要靠自己，抗疫要靠自己、考 DSE 要靠自己、搞『O cam』都要搞自己。」

![](http://web.archive.org/web/2020im_/https://assets.thestandnews.com/media/photos/94028321_10163945879905019_9061380383144148992_o20copy_JCc9u.png)
> 2020 年， DSE 試場外

文/ 莫曉晴