---
title: "【專訪】進貨困難、義工流失　黃店旗艦「光時」存亡關口：唔係咁易㗎葉師傅！"
author: "立場人語"
date: "2020-01-05T19:58:00"
categories:
  - "政治"
tags:
  - "光時"
topics:
  - "抗爭之夏"
image: "http://web.archive.org/web/2020im_/https://assets.thestandnews.com/media/photos/mall-24_oVXx5_F5Lvw2M.png"
original_url: "thestandnews.com/politics/專訪-進貨困難-義工流失-黃店旗艦-光時-存亡關口-唔係咁易㗎葉師傅"
---
![](http://web.archive.org/web/2020im_/https://assets.thestandnews.com/media/photos/mall-24_oVXx5_F5Lvw2M.png)

去年 6 月，二百萬人的群眾力量，促發連登巴打出了一個帖子，題為「[200 萬人既社運購物平台](http://web.archive.org/web/20211229132436/https://lihkg.com/thread/1267584/page/1)」。帖文提議成立非牟利機構買賣日常生活用品，聘用被捕者營運，以 200 萬人的消費力撐起自給自足的群體長期抗爭。帖子一呼百應，義工透過網上通訊軟件埋班，傾足三個多月。10 月初，網店「光時」誕生。

作為第一家專為支援反送中運動而成立的網店，光時盛載大眾很高期待。第一批顧客購物後紛紛截圖分享，未有貨想買的亦查詢捐款方式。網民想像光時可以取代百佳、惠康、被視為「藍底」的網店「士多」，消費之餘又養起同路人；甚至有人提出將來以送貨車隊和貨倉支援社運物資運送，或帶頭罷工。

但理想與現實總有差距。開業以後，有物流公司明言不做光時生意，入貨亦比想像中困難和耗時，顧客落單個多月仍未收到貨。網店內，有些商品種類只有一、兩款貨品，不少支持者表示：「真係無嘢買得落手。」12 月，群眾對於何謂「黃店」的討論越來越仔細，所租店舖的業主、原材料產地、製造地點都要研究，最好一分錢不落藍絲和中資之手。再看光時的貨物清單：「中國貨嚟嘅？」

原有難題未解決，新的挑戰又來。最初從網上相約的 50 人義工團隊，現在活躍參與的只剩約 10 人。開業三個月之際，核心義工不諱言身心疲累，形容光時面臨存亡關鍵點。

![](http://web.archive.org/web/2020im_/https://assets.thestandnews.com/media/photos/71679937_134431897947681_840988694302162944_o2028129_7IPDt_lotd6nj.jpg)
> 圖片來源：光時 Facebook (Illustration Credit: Kin)

\*　　　\*　　　\*

**靜靜雞贏真係唔得？**

「收唔到貨，同埋少貨揀，我哋其實知道嘅。」義工 Joanne (化名) 迅速的概括光時開張以來兩大問題，因為同樣的投訴和提點，團隊已回應過無數遍，每日為此奔波煩惱。

但追本溯源，光時最急待解決的一點，可能是它作為商業機構與社運背景之間的矛盾。「因為我哋嘅立場，做好多決定時都唔同一般公司，雖然我哋好想做到一間一般公司。」她說。

最初的連登帖子裡，發起人曾提出以眾籌或向抗爭基金借款作為起動資金；然而團隊認為靠捐款長貧難顧，應該找出一套即使以商業運作都可行的營運方式，光時才會持久。於是他們決定不籌款，開始營運後接到訂單便會有錢，以第一批顧客所付款項向供應商入貨，亦在網上對客戶解釋了當中操作，預計落單後兩至三星期才會收到貨。

當時黃絲客戶群對光時期待已久，樂見其成，不介意遲一點收貨，開業首天便接到 728 張訂單。未料運作起來，進貨所花的時間遠超兩星期。主要原因是，即使對供應商，他們也不願意曝露光時的地址。

接洽時不透露公司名稱，或幾經轉折地收貨；有些供應商因為交易對象不明而拒絕合作，尤其是一些大品牌。有些公司第一輪供貨時讓光時含糊帶過，但第二輪補貨時沒法再避答問題，於是就不再供貨。結果，不只第一批顧客等了超過兩、三星期，第二批等待的時間仍未能縮短，沒法做到像一般網店那樣幾天內出貨。

目前光時仍沒打算在這環節上改變，「一開始已經決定咗，倉的地點要好保密嘅。因為我哋所有資產都喺裡面，義士又喺度返工。我覺得保障到佢哋安全係比生意發唔發大更加緊要囉。如果哩啲嘢衰咗，基本上盤生意都唔駛做架喇。」Joanne 說。

![](http://web.archive.org/web/2020im_/https://assets.thestandnews.com/media/photos/75464112_146541156736755_5083921928935178240_n2028129_iAsQH_pDHsDoC.jpg)
> 光時將倉庫地址視為高度機密，但為返貨速度造成不少障礙

送貨給客戶也是大問題，他們不希望員工身份曝露，故不會去送貨直接面對顧客，「就算唔係受薪的義士，都唔想啦。而家白色恐怖咁嚴重，義工都唔知道露面之後會受到佢公司或者出面啲藍絲點樣對待。」但負責送貨的人會知道光時的客戶地址電話等資料，又必須要找信得過的合作伙伴，「無奈物流哩一行係好藍嘅，我哋最近先搵到一間黃的 logistic partner。」

就連送貨的紙箱，都沒有光時的名字和商標，因為考慮到客戶收貨時未必想讓旁人知道自己的政治立場。打開箱，則有一封來自受聘「義士」的感謝信，然而也有客人特別註明不要附上，以免藍絲家人發現。在光復之前，同路人的一句感謝，也只能如此秘密傳遞。

\*　　　\*　　　\*

**杯葛中資的理想與現實**

開業初期，光時最暢銷的貨品為熱浪薯片，最近則變成津路烏龍茶。以現時黃色經濟圈的標準，前者來自「撐警藍絲」四洲集團，後者則是中國製造，都理應屬罷買之列。但如果下架，失去熱門暢銷產品，收入會否進一步受影響？

「哩個都係好得意的現象，其實反映緊我哋香港社會係俾咩壟斷咗。」義工 Ken（化名）說，「我哋都知道長遠要避免入中國製造的貨品，最好全部品牌都係黃。但係一開始的時候，我哋（入貨）的選擇真係好少，選擇權唔喺我哋度。咁都要賺錢去維持架嘛，所以慢慢加新貨時，我哋會諗辦法再篩走佢哋囉。」

最初光時的構想只是提供 100 種貨品，因貨種少必定較易管理，入的貨都比較大路。但現在徇眾要求，貨品已增加至 280 種，仍經常有支持者反映「無嘢揀得落手」。

![](http://web.archive.org/web/2020im_/https://assets.thestandnews.com/media/photos/72800295_2411308662249754_5570177841057759232_n2028129_bEHAZ_HQ2zG8o.jpg)
> 「藍底」四洲集團生產的熱浪薯片，一度成為光時最暢銷產品

「都有啲黃嘅供應商主動話供貨俾我哋嘅，亦都好多黃店聯絡話想傾寄賣，但我哋對於應該入邊類型的貨，係討論得比較耐。」Ken 說。光時本身沒有設限於只做日用消費品生意，而很多主動接洽的「黃店」所提供的產品類型都算是合適，例如手作產品、肥皂、BB 用品等。但要落實去選貨時，團隊成員則不易達成共識。

價錢是其中一個重要考慮，始終光時資金有限，部份貨品利潤率可能高，但貨價也高，是否要冒險投資？受歡迎的產品亦不一定等於應該入，例如樽裝水，因運輸及倉儲的成本都高，其實沒什麼錢賺。「我哋都知道唔夠貨，好落力去入返多啲貨。但要決定入咩貨時，究竟應該 base on 咩準則？嗰啲準則嘅優先次序係咩？都仲摸索緊。」Joanne 說。「我哋唔係 set 咗套評分方式，哩個有 4 分，哩個有 5 分，過咗 5 分就入啦，無哩樣嘢嘅。」

如果在一般公司，這件事可能就由採購部門決定。但光時是全義工班底，雖然義工都各自有倉儲、物流、行銷、採購等經驗，但大部份沒有做過這一類型的網店；曾任職於快速消費品類網店的義工只有一位。但以光時的客戶群及營運模式，其實一般網店的經驗也未必能套用。

Ken 說：「本身我哋都有指定一、兩個義工主力負責入貨嘅，但做起來又會有其他人唔滿意，於是就拎出嚟傾。」然而大家都有正職，要約齊人開會是極困難；有意見分歧時經常只能在 Telegram 群組打大篇文字去表達，往往討論良久都難有結論。

「咁好疲累喎？」記者不禁說。Joanne 和 Ken 相視苦笑：「你總結咗我哋哩幾個月嘅生涯。」

\*　　　\*　　　\*

**義工與義士　無法穩定的人力資源**

儘管光時有很多問題未解決，Ken 目前稍感安慰的，是起碼聘請了十幾個「義士」，實在地令一些抗爭者受惠。但光時目前的人力架構亦有些奇特：最核心去營運公司的都是義工，有薪的「義士」反而參與度較低，大部份選擇以兼職或散工形式受聘，只有兩、三人願意做全職。

這點也是超乎當初預期的。最初義工們並沒打算長期參與，一旦聘請到適合的「義士」，就準備將工作交托給他們，最好的結果是「義士」主力營運、變成一間由受薪員工運作的正常公司。但做下去發現，這交接並非預期中容易。

「好多義士因為個人因素，例如佢係學生仲返緊學，或者要定時定候去差館報到，都會選擇唔做全職，咁我哋都係好有彈性咁俾佢處理返自己的事。」Ken 說：「有時佢哋都會返一陣就唔返。有啲罷工嘅日子，佢哋想出去，我哋都歡迎佢哋發聲。」但受薪「義士」因各種原因未能上班時，工作又不能拖，就唯有由義工應付，而這些情況其實也常常出現。

另一方面，他們請人時考慮的主要是對方需要的急切性、受抗爭影響的程度，多於其工作能力。「被捕者係我哋 top priority，基本上一收到都一定會派人去聯絡。」Joanne 說，「其次就係一啲白色恐怖被公司炒咗的人，同埋受傷嘅。最近有幾個學生，因為屋企係藍，於是被經濟封鎖，得返幾十蚊咁向我哋求助。」

「咁我哋要幫佢，就係請咗先諗有啲咩可以畀佢做，唔一定係 fit 到我哋公司需要。」比如光時需要市場推廣和採購的人才，但「義士」未必有這方面的能力，至今只見過一位有市場推廣經驗的人，而「義士」連長期穩定地上班都未必能保證。目前「義士」主要負責物流和倉儲工作，從頭開始訓練到熟習，需要不少時間。

Ken 說，這幾個月以來公司的主要運作仍由義工「擔大旗」，「但義工係有正職，我哋都做到自己份正職唔知搞緊乜咁，好難兼顧，又無晒自己私人生活。」若說辭工變成光時的全職僱員，又有違當初對公眾的承諾，「我哋成立的時候，係講咗全部義工同埋請義士架嘛，如果公司拎咗啲錢嚟請我哋，出面會唔會有人唔同意呢？」

他們舉例，早前未能找到黃絲物流伙伴時，有很多人向光時表示願意做義務司機送貨，於是他們就在 [Facebook 出帖](http://web.archive.org/web/20211229132436/https://www.facebook.com/hkongsofficial/photos/a.134369551287249/147435423313995/?type=3&theater)想集合義工司機，希望有系統地處理申請和編更。結果網民反彈很大，一方面指責光時所收集的司機資料太多，認為會構成危險；但另一個主要批評就是光時不應該用義工，「佢哋覺得我哋有收運費，但係用義工司機，即係你食咗份運費啦？」Joanne 說，「咁嗰下我哋都幾驚訝嘅，會覺得，吓？我哋都係見好多人申請做義工先至想安排得好啲。見到迴響係咁，之後就無做喇。」

![](http://web.archive.org/web/2020im_/https://assets.thestandnews.com/media/photos/74232837_149121193145418_5986719158291660800_o2028129_RrlS2_69yd472.jpg)
> 首位受薪「義士」寫的感謝信，每個光時客戶都會收到

於是形成一個怪現象：義工無酬，但承擔著比受薪「義士」更困身的責任，一些無法投入那麼多心力的義工便慢慢離隊。甚至義工團隊都討論過，就算有薪，自己是否就可以辭去正職全力做光時？

目前義工團隊大部份都是三十歲上下的青年，正值事業發展黃金期，「本身賺緊 4、5 萬蚊一個月，仲有得上架喎，要放棄然後瞓身走過嚟，係咪個個人都願意呢？」Ken 說，就算請大學畢業生，對方也有很多其他發展機會。「而哩度係咪可以 sustain 到？風險大過其他工好多，因為我哋嘅立場，隨時可能聽日就會被人冚檔。」

然而光時的工作量做到義工平日上班都心不在焉，他們都自嘲毋須辭工：「可能老細會炒咗我哋先。」Joanne 說，「我哋都講笑話，遲早自己變埋義士，受社運影響無咗份正職，就可以受薪喇。哈！」

\*　　　\*　　　\*

**存亡的十字路口**

「其實我哋當初真係無諗過要做到咁大。」Joanne 說，「大」並不是指生意額，而是外界的迴響，很多傳媒想報導、很多黃店想合作，甚至開始常常收到有人說也想開一家黃店、希望光時分享經驗，「which 其實我哋都好新同埋好多嘢做得好差。」

現在團隊再回想起光時最初那個連登帖子，都十分汗顏。本來的想像是從細做起，只有 100 種貨品；發起人粗略估計，200 萬黃絲當中的 1% ( 2 萬人)，每月消費 100 元，便是 200 萬生意額；若貨品毛利有 30%，支付各樣運輸倉儲人力成本雜費，就可以收支平衡。此後每多 1 萬名顧客 ( 或 100 萬生意額 )，就可多聘 10 個「義士」。

實際局面是，光時一推出就很大迴響，但迴響跟生意不成正比。「我哋 Facebook 有 12 萬 follower，但每日係少過 100 張單，甚至有些日子少過 50 張單添。」送貨太慢，顧客未收到貨，自然推遲了下一次的消費；貨太少，揀不到心頭好，又沒法下單。「啲客內心係好支持我哋架喎，所以即係我哋做得真係差。」支持者沒有想買的東西，就購買光時禮物卡。雖說像預付形式的禮券，但很多人以捐款心態去買，向光時表明不會使用。目前的營業額裡，約一半都來自禮物卡銷售。

眼見光時營運上遇到各種問題和困難，支持者或投訴、或提點，團隊每天都收到很多意見，但落實需時。比如不少人提議用黃店網絡作為自取點，減少送貨成本，但 Joanne 指出，真正要執行時就要細想 —— 網站要增加自取點的選項和清單，每間願意自取的黃店要逐一去商討，可以有多少空間擺貨、可以擺多久；萬一擺了貨但顧客逾期不取、或想改成送貨上門，怎麼辦？期間貨物有損毀，誰負責？

又如很多黃店提議在光時寄賣貨品，團隊是樂意合作的，亦有助增加貨品種類和吸引力；但要有系統地做，便要找法律顧問處理好寄賣的條款和合約。例如有黃店想寄賣手造食品，就牽涉食物安全問題，存放期限會否太短、製造廠有沒有適當牌照？「長遠我哋都想做嘅，但就真係要逐個去傾同埋做 research。而家送貨、入貨都未搞掂嘅時候，真係唔係太多人力物力去諗哩方面。」Ken 嘆氣。

![](http://web.archive.org/web/2020im_/https://assets.thestandnews.com/media/photos/72342228_138174974240040_526175004618915840_n_3Rsch_O70s8ym.jpg)
> 光時十月開業時尚有為數約 30 人的義工團隊，種種原因及困難下，近日活躍人數已跌至 10 人。(圖片來源：光時 Facebook)

但時間未必站在光時這一邊。王維基辦 HKTV Mall 蝕足幾年，仍可以試下去，因為他尚算有資金可以不斷燃燒，光時卻沒有，「我哋靠嘅只有義工嘅免費 man-hour。」然而義工也開始 burn-out ，本來由友好人士免費借出的工廈單位，又即將不能再用，要自費租倉。團隊判斷，如果顧客對光時失去熱情和興趣，新單越來越少，資金耗盡便會終結。

由籌備至今半年、開業三個月，光時已經要面臨存亡關口。「加快物流速度，一定係我哋首要工作，然後貨品種類都要加，如果哩兩樣嘢 meet 到，生意應該都爭好遠。」Joanne 說。「其實都好現實架嘛，如果啲客三、四個月都收唔到我哋啲嘢，自然唔買架啦，咁你嘅錢都會耗盡。或者你追到個速度加新貨，啲人就會返嚟繼續買，我哋就會多啲錢可以入貨。」

團隊預見，同類理念的生意只會越來越多，光時如果無法在短期內改善以上兩大問題，結業並非一件遙遠的事。「如果我哋一路都追唔到個速度，啲人就會唔信光時，就會開始 bad-mouth 我哋，咁到時就唔再係買貨可以解決到。」Joanne 說，目前送貨、執貨的速度是改進中，貨品的種類也在一步步增加。但究竟是否趕得及在支持者失望離去前力挽狂瀾？「係繼續 uptrend 越來越好，定係大家開始忘記光時、冷淡咗喇，我諗應該都差唔多會見到，唔會唔知得太耐囉。」