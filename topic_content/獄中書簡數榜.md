---
title: "【獄中書簡】數榜"
author: "岑敖暉"
date: "2021-12-22T20:50:00"
categories:
  - "文化"
tags:
  - "廣東歌"
  - "香港流行曲"
  - "粵語流行曲"
topics:
  - "47 人案"
image: "http://web.archive.org/web/2020im_/https://assets.thestandnews.com/media/photos/0_rBYCY_RGO6dIZ.png"
original_url: "thestandnews.com/culture/獄中書簡數榜"
---
![](http://web.archive.org/web/2020im_/https://assets.thestandnews.com/media/photos/0_rBYCY_RGO6dIZ.png)
> 懲教署影片截圖

1\. 當我見到何桂藍說「Me 可能係宇宙唯一唔願意見到《Megahit》上三甲嘅神徒」，me 表示超級 agger 同明呢種「唔想」係點嚟。電台（903）的 general practice 係，當一首歌，拿咗冠軍歌／三甲歌，好大機會就從此消失，唔會再聽得番，唯一「突破」到呢個 norm 的，印象中只有《Warrior》……以下想分享幾個相關的「經歷」。

2\. 因為艾粒開 show 的關係，有一個星期五 903 在艾粒時段重播《風火雷電拉闊 2020 音樂會》，咁有 show「聽」，當然係又興奮又期待，結果出現咗一個我懷疑係好多政治犯的集體 WTF moment：當《砂之器》攞咗冠軍歌之後，三個禮拜都無聽過啦，然後在「拉闊」播到《砂》的時候，又興奮又期待又極聚精會神啦，點知……當播到「逃不掉命運便承受」就 cut 咗……播廣告……嗰下成條走廊都充斥著「屌」、「on9」、「on 撚 9」的聲音……真心好崩潰。我懷疑嗰個 moment，係政治犯的集體 WTF moment 之一。

3\. 噚日數榜[（903 專業推介二十大）](http://web.archive.org/web/20211222134720/https://www.881903.com/chart)，聽咗十首之後去探訪，本身十大無《人類群星閃耀時》（《人類》），已經有啲奇怪同淆：吓，其實呢個禮拜播得算少喎，咁都入十大咁大鑊？點知探完番到嚟。佢地話四至十都冇《人類》，開始勁 panic。然後開季軍：《北極熊的遺言》、亞軍《佛系人生》，我嗰刻勁崩潰，播《佛》嗰幾分鐘係在極度崩潰中渡過：點解咁快會做咗冠軍歌？點解播咁少都冠到？結果，開冠軍《小島》的一刻，me 係興奮同開心到痴咗線，完全係有如釋重負的感覺……「好彩」係上唔到榜，而唔係冠軍咗。聽到好鍾意嘅歌冠咗嗰刻，係會唔開心同唔情願的，所以 me 作為 person in custody，真係好明「可能係宇宙唯一唔願意見到《Megahit》上三甲嘅神徒」的心態是如何煉成的。

![](http://web.archive.org/web/2020im_/https://assets.thestandnews.com/media/photos/134160143130532304566354165634284.png)
> 商業電台網站截圖

4\. 關於呢個「數榜」的 pattern，之前有兩首歌係好滿意個節奏的，一首好喜歡的係《荊棘海》，印象中長期處於 11 至 15 位之類，hold 咗成十幾個禮拜，然後失「冠」咗；另一首係《風的形狀》，呢首仲屈機，印象中長期徘徊係 4 至 6 位，都成十個禮拜，因為經常 4／5，所以每個禮拜都好驚「冠咗」，結果又 keep 到十個禮拜以上，呢兩個 cases，都係開心嘅例子。（不過《勿念》就好似完全消失咗，印象中無聽過超過五次，其實唔係好明發生咩事……勁鍾意《勿》，仲要係 Yoyo＋陳蕾＋ Mike Orange 喎……點解會咁快消失咗呢……so9sad）

5\. 呢個就係作為監躉面對喜歡的派台歌，又想播得多又唔想上三甲／冠的矛盾微妙心態。

6\. 其實成篇都係鳩噏，不如又分享埋心目中的年度十大。（排名不分先後）1.《人類群星閃耀時》、2.《留下來的人》、3.《荊棘海》、4.《風的形狀》、5.《Dear My Friend,》、6.《萬物有時》（某囚友當時成日唱「春天有放監的氣息」LOL，但首歌本身都係好鍾意嘅）、7.《人類不宜飛行》、8.《砂之器》、9.《你好嗎》、10.《沙門》／《狂人日記》／《聖馬力諾之心》／《無名故事》／《孤獨之塔》／《無聲浪》／《因一個人而流出一滴淚》／《難道喜歡處女座》（slash slash 下寫咗 17 首 LOL 是但啦……）

7\. 坐監之後，唔單止係 merely 聽多咗好多廣東歌，而係廣東歌已經做咗自己生活／精神寄託，好重要的一部份，好多歌，或好多歌的一兩句歌詞，例如「多麼想望到痛苦盡頭／可以撐過明日以後」／「未知的放手去擁抱一趟／換個比回憶廣闊的視角」／「能越刺越痛越有未來」／「荊棘海來荊棘海／然後你在我在」／「請不要跟我說不可能／難道我輸你更開心」etc，其實都唔只 merely 陪咗我好多，亦喺好多時候曾經扶我一把。對遇上這一切，都是感激的，好難想像無咗各式各樣的廣東歌，可以點捱。（BTW，TXB 旗下藝人的第一首歌就叫《真話的清高》，err……會否諷刺咗少少？人唔笑，我家波波都吠啦屌）

8\. 本土流行文化的意義，對我來說正遠遠超越「商業」的元素，在 2021 的脈絡下，廣東歌所承載的意義或背負的重量，肯定遠超「商業」／「文化生產工業」的考慮，我完全同意，被鎮壓的能量，不應亦不能完全轉移到流行文化身上，但我好確實地感受到嘅一件事係：起碼佢可以陪我（地）撐／捱多一陣。呢個「捱到多一陣」對我來說其實超級重要：捱唔住，即刻玩撚完，捱到多「一陣」，會發生啲咩／撞到咩新嘢出嚟。其實無人知，唔知做咩無問題㗎，好老實說，我都完全唔知自己做緊咩，但捱到多一日就執一日，捱捱下會發生啲咩，Who Knows.

LESTER  
5/12/2021  
赤柱監獄

原刊於[作者 Patreon](http://web.archive.org/web/20211222134720/https://www.patreon.com/posts/60175392)