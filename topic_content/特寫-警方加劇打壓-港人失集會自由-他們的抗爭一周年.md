---
title: "【特寫】警方加劇打壓、港人失集會自由 — 他們的抗爭一周年"
author: "立場報道"
date: "2020-06-10T00:55:00"
categories:
  - "政治"
tags:
  - "反送中"
  - "反送中一周年"
topics:
  - "立場特寫"
image: "http://web.archive.org/web/2020im_/https://assets.thestandnews.com/media/photos/20200609-58_MYzgt.png"
original_url: "thestandnews.com/politics/特寫-警方加劇打壓-港人失集會自由-他們的抗爭一周年"
---
![](http://web.archive.org/web/2020im_/https://assets.thestandnews.com/media/photos/20200609-58_MYzgt.png)

2019 年 6 月 9 日，百萬香港人走上街頭反對《逃犯條例》修訂，並為往後的反送中運動揭開序幕。一年過後，香港人今日再次走上港島街頭，他們持雨傘、手機閃燈走在馬路上，口裡喊著「香港獨立」的口號。

一年前百萬香港人和平上街的畫面，如今已難復再。今日警方多次噴椒及發射胡椒球彈，全晚拘捕共 53 人。示威人群在警方追捕、驅散之下散場。

經歷一年抗爭，警方打壓越見嚴重，被捕風險愈來愈高，但仍然有香港人堅持走上街頭抗爭。以下是他們經歷抗爭一周年的所思所感。

**嘆自由不再　黃先生：一路行一路俾人趕**

在示威人群幾乎完全散去的街頭，62 歲的黃先生仍然靠在欄杆，未有離開，他亦有參與去年的百萬遊行，和今日比較，他說「冇咁自由，一路行一路俾人趕」，「我哋 200 萬嗰陣都冇差佬，依家啲差佬捕住哂都唔俾我哋行」，他對此表示概嘆，「幾廿年喺香港住都問題，而家啲自由冇左就唔係幾舒服囉 」。

對於如今風險更高，他表示不擔心，「（警察）衝到埋嚟都唔拉我，旺角又係太子又係，見到我啲頭髮白哂我就彈番開」，而令他擔心的，是示威現場的年輕人，他說一年過去，最深刻的就是 6.12 的金鐘衝突，當日她的女兒到埸運送物資，他亦出於擔心而去到現場，「我睇見啲小朋友俾人捉呢，就真係唔係幾舒服，好淒涼」，令他認為要「撐下啲細路仔」，今日即使在回家途中，見到示威人群都馬上下車參與行動。他又說，面對政府的打壓難免感到灰心，但亦會繼續堅持，「（政府）嚇我唔俾我出聲，我咪更加出嚟，行番嗰勢番嚟」。

![](http://web.archive.org/web/2020im_/https://assets.thestandnews.com/media/photos/103145003_953321978422074_1563442639617870072_n20copy_yV6Pt.png)
> 黃先生

**陳女士：今日好少人　已被打壓到唔知點生存**

同為 62 歲的陳女士，亦是抱著同樣的信念參與今晚的行動，「我哋年紀大，都唔係佢（警方）目標，最驚係啲細路仔」，她為了「睇住啲細路」，一直都有參與抗爭活動，見證著警方的打壓越來越重，「當日好多人，今日好少人，都已經俾人打壓到，唔知可以點樣生存落去」，她更一度哽咽，「其實我唔想佢哋出，太危險喇，我出嚟就係為左睇住佢哋，啲細路真係⋯⋯太慘」 ，「雖然做唔到啲咩，睇得就睇」，又說希望自己和朋友的出現可以增加示威人數，「唔想佢哋（年輕人）太傷心，唔想太過少人」，「自己只係個普通嘅老人家，冇咩幫到佢哋，只係唯有行出嚟」。

![](http://web.archive.org/web/2020im_/https://assets.thestandnews.com/media/photos/102930136_953322058422066_6268802901081508786_n20copy_B5cxc.png)
> 陳女士

**方同學：由示威者變義務急救員**

17 歲的方同學去年被捕後，開始以義務急救員身份在示威現場提供醫療協助。由昔日的「示威者」轉變為「義務急救員」，方同學直言現時壓力更大，「有時 first aid 做唔到好多，都係中彈中椒處理，望住佢哋俾警察打，嗰下心情係好痛好痛。」

方同學指，今日看到很多人沒有忘記反送中運動，即使警方指現場人士非法集結，仍有無數人士很勇敢站出來，因此自己亦有現身，希望讓示威者知道他們並不孤單，「身為 first aid 都冇理由係屋企睇直播。」

他指現時每次在示威現場，都會擔心再次被捕，「你話唔驚真係呃你，」但由於自己有相關牌照，過去多次被警方截查亦未有拘捕。他形容，一年以來警方的武力不斷升級，其中拘捕的方式經常是「大圍捕」，導致每次示威亦有大量市民被捕。

![](http://web.archive.org/web/2020im_/https://assets.thestandnews.com/media/photos/103613849_953321995088739_7440718009505985869_n20copy_DowBn.png)
> 方同學

**呂小姐：越和平越沒有用**

任職食肆樓面，56 歲的呂小姐今天放工後，遲遲未有離去。她一邊看著手機傳來最新的現場消息，一邊警戒地留意德輔道中的情況。她遙望著前方的防暴警察，對記者說：「其實我收咗工好耐，好多同事都叫我走，但係我唔走住，我話我會同佢地堅持到底，總之多一個人出黎好過無。我個仔應該都係前面。」

自反送中爆發以來，呂小姐指全家亦有參與抗爭，包括父母、親戚等亦有出席遊行，自己的三名兒子亦有參與前線示威，「有個仔係美國就黎飛返黎，準備 6.12 一週年」。談到自己的深黃家庭，呂小姐十分自豪。

經過一年，呂小姐發現越和平抗爭，越沒有用，只有另謀出路，才能走出困境。她亦不反對兒子以不同方式參與抗爭，「（兒子）出去，我會感到光榮」。而她，亦會在其他位置與兒子共進退，「我仲有一口氣我都會出來，我未死都會出來」。

20 多歲的馮小姐認為，香港的政治風險一直都在變差，「警察佢唔會再發出不反對通知書，開始有大規模嘅拘捕行動，示威者被捕，然後告暴動、非法集結，各種唔同嘅罪名」，而她今日仍走出來，她說是為了紀念 6.9 的百萬人遊行的一週年，「我地經歷完 14 年雨傘革命之後，本身好絕望，我地都諗住唔可以再佔據夏慤道，或者有咩好大型嘅示威，69 就係雨傘之後最大型嘅一次遊行」，她繼指去年 5 月亦有一場反修例遊行，她亦有參與其中，唯場面遠比不上 6.9 當日墟冚，形容6.9百萬遊行對她或許多香港人而言具特別意義。