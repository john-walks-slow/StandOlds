---
title: "【藝聚坪洲・4】藝術入區腳步輕　避免破壞居民共識"
author: "立場報道"
date: "2019-05-09T11:42:00"
categories:
  - "藝術"
tags:
  - "坪洲"
  - "鄺展維"
  - "藝聚坪洲"
  - "葉啟俊"
  - "羅樂敏"
topics:
  - "藝聚坪洲"
image: "http://web.archive.org/web/2020im_/https://assets.thestandnews.com/media/photos/pengchau-14_k02eu.png"
original_url: "thestandnews.com/art/藝聚坪洲-4-藝術入區腳步輕-避免破壞居民共識"
---
![](http://web.archive.org/web/2020im_/https://assets.thestandnews.com/media/photos/pengchau-14_k02eu.png)

2018  年 11 月 4 日 ，裝置藝術家葉啟俊等人舉辦「日日為食@坪洲」，作曲家鄺展維（Charles）也在大利島進行《亞特拉斯》表演⋯⋯幾個活動協調於同日發生，有如小型藝術節。阿俊樂見不同年齡層的街坊都打開話匣，有街坊甚至事後向他了解詳情， 並說「真係好得意呀！我都無見過」；而 Charles 亦收到街坊表示欣賞，又提出島上其他可能進行演出的秘境。好評如潮，何不可一可再？

其實，這天之前，發生過小風波，還驚動了警察。

「日日為食@坪洲」的一系列當中，除了阿俊之外，其他藝術家都來自島外，包括推廣養蜂的梁志剛（Michael Leung）。蜜蜂肩負播種重任，是農業重要一環。Michael 有感於近年全球蜜蜂數量劇減，計劃在坪洲召集一些人養蜜蜂——非為取蜜，而是希望更多蜜蜂能夠活下來。因此，他在活動當中舉行「坪洲蜂會」。取自蜜蜂身體上的顏色，海報黃底黑字，寫著「坪洲蜂會」四個大字。居於坪洲的阿俊幫忙，事前在島上張貼海報宣傳。不料，他在碼頭一帶的居民資訊板貼海報時招來警察問話：

「你就係『坪洲蜂會』負責人呀？你個會有無登記？目的係咩？養蜂做嚟乜？你做咩工作？住邊？地址係咩？活動幾時發生？預計參與人數幾多？」

![](http://web.archive.org/web/2020im_/https://assets.thestandnews.com/media/photos/bee_SiRze.jpg)
> 「坪洲蜂會」海報 （相片由葉啟俊提供）

盤問之後，活動如常進行，現在回想起來像是笑話，但阿俊正色道：「坦白講，其實都有啲氣憤加氣餒。」他補充指，出入坪洲的人口有限，警察來來去去都那幾個，平日都有講有笑，但一張黃底黑字的海報就令到他們「變咗做一個喺機制下面運作嘅機器。」 他感嘆，小型活動無傷大雅，卻引來警方高度關注，「有啲啼笑皆非，但呢個就係而家嘅現實」。

藝術家想在居住地辦活動，面對的現實不只是警局的森嚴，還有「沉默大多數」的街坊意見。藝術家住坪洲，何不在坪洲大興藝術？三名受訪者各有看法，在「想做啲嘢」和「村民點諗」之間他們的糾結與落點在哪？

**Louise：寧靜是坪洲居民的共識**

近月因與丈夫工作地點搬到九龍，減省通勤時間，詩人羅樂敏（Louise）重返市區。現職水煮魚文化製作有限公司行政總監的她在新蒲崗上班，過去兩年均在區內舉辦「新蒲崗地文藝遊祭」，聯合區內同業推廣文化事業。作為活動策劃者她同意開拓觀眾群，「唔想塘水滾塘魚」，「茶餐廳阿姐都可能有興趣，只不過唔知道有我哋班人搞呢啲嘢」。因此，她相信社區藝文活動能夠接觸到街坊大眾，「令我哋覺得同身邊嘅人無隔得咁開」；另外，她也認為街坊留駐該地的時間往往較自己長，「坪洲又好，新蒲崗又好，多啲去認識佢哋，佢哋其實有好多故事可以同我哋分享」。

既然如此，Louise 住坪洲為甚麼又不做一場「坪洲地文藝遊祭」？

「我諗啲 artist 真係想休息，包括我自己。」Louise 說，從事藝文工作平日已經非常忙碌，回到坪洲的家只想盡量放慢放鬆，不想再處理公事。更重要的是，她以一個例子點出坪洲社區特色——坪洲居民最怕坪洲成為旅遊景點，每當有傳媒報道坪洲，居民社交群組就會熱鬧起來，甚至會有人說「實有好多人嚟，死喇！」她說：「所以都唔會話特登做啲嘢， 叫多啲人入嚟。大家靜靜地，呢個幾係坪洲居民嘅一個共識。」作為活動策劃人，她想向社區推廣文化；但作為居民的她卻希望區隔工作和生活。兩者各有意義，回到坪洲回到家，她想維持生活的私密。

![](http://web.archive.org/web/2020im_/https://assets.thestandnews.com/media/photos/Louise-close_93h39.jpg)
> Louise：「大家靜靜地，呢個幾係坪洲居民嘅一個共識。」

**Charles：不想用音樂騎劫坪洲**

「我都聽講，坪洲普遍啲街坊都唔想搞到坪洲好旺。」Charles 也有聽聞 Louise 口中的「坪洲共識」，居民選擇這裡，而不是長洲，自然不是喜歡熱鬧的人。他明白居民不想「特登搞旺佢」，但創作人想回應環境的心又躍躍欲試，「當然做啲嘢都會想，但做嘅時候都會驚街坊唔高興」。就像《亞特拉斯》在大利島演出之前，他也擔心被街坊懷疑自己的背景和動機。然而，活動當日街坊反應正面，警察巡邏行經也沒有問話，讓他有信心再來一次，但暫時未有具體計劃。

「我自己都唔想變到因為我作曲，所以我搬入嚟坪洲喺呢度搞啲嘢啦，唔想 colonize 坪洲。」Charles 強調不會強求，一切隨緣。畢竟，坪洲對他來說是居民的地方，而他也珍視這裡的社區，辦甚麼活動都好最重要是其他居民都能夠接受，「最唔好就係自己好 high 咁做，但社區嘅人覺得滋擾，要搵個平衝點，我都仲摸索緊。」

![](http://web.archive.org/web/2020im_/https://assets.thestandnews.com/media/photos/Charles-close_5LtcV.jpg)
> Charles：「我自己都唔想變到因為我作曲，所以我搬入嚟坪洲喺呢度搞啲嘢啦，唔想 colonize 坪洲。」

寫不寫一首新曲，可能是藝術家個人的事；但做不做一場以地方之名的藝術節，卻是關乎整個社區的發展。他理解，地區發展向旅客一面倒並非好事，變成景點被人消費更是可悲，「當你發現所有嘢都只照顧遊客多過照顧本身住喺嗰個地方生活嘅人，我諗唔只係住坪洲嘅，我哋所有香港人都應該親歷其景」。

**阿俊：一日活動影響有限**

「其實我哋做『日日為食』時都有討論過，到底係做俾島民定島外人？ 最後，我哋一致認為首要係吸引島民，令佢哋都想參與其中。」阿俊說，要不要在坪洲辦藝術活動，重點不在「帶唔帶旺」，而是這些活動帶出哪個面向的坪洲。人們的坪洲印象大多是寧靜悠閒，而他正正憂慮這種片面的理解，局限一個地方的可能性，「我成日提醒自己，如果再喺坪洲做一啲活動嘅時候，唔好將坪洲鎖死喺『小清新』嘅形象，咁會比較誠實一啲掛？」

![](http://web.archive.org/web/2020im_/https://assets.thestandnews.com/media/photos/yipchun_KIauc.jpg)
> 阿俊：「我成日提醒自己，如果再喺坪洲做一啲活動嘅時候，唔好將坪洲鎖死喺『小清新』嘅形象，咁會比較誠實一啲掛？」

阿俊認為，坪洲居民對藝術活動可能感到陌生，但坪洲並非獨例，每區的情況也大同小異。他同意，藝術走到公共空間，直接介入居民生活，社區反應是重要，而且需要處理，但笑言「其實我都係搞一日啫，應該唔好睇到自己影響力咁大就會無嘢架喇！」他相信，藝術有其獨特性，不像樓盤買賣，它可以納入不同意見，甚至促進各方對話，「我自己當然希望發生多啲藝術活動，少啲睇樓團啦，不過暫時我都未見有睇樓團嘅。」

期望坪洲多些藝術活動的話，阿俊會想同區內藝術街坊合作嗎？他認為，文化人聚居的狀態近於「大家只係都係藝術家，咁啱住埋同一個地方」，「可能真係需要一個契機，要有一個將大家連埋一齊嘅題目」。

文／grace

（部分內容原刊於[蘋果日報](http://web.archive.org/web/20211229132401/https://hk.news.appledaily.com/local/daily/article/20190501/20668111?fbclid=IwAR05cR0h3UX5mb6txShkO61pTTwT-jmtAUmYqApWk-lPJazrIsvwUDX9508)，此專題為增寫版本）