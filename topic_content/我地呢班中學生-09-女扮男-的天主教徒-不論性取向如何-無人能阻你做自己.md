---
title: "【我地呢班中學生．09】「女扮男」的天主教徒：不論性取向如何　無人能阻你做自己"
author: "立場報道"
date: "2017-09-26T16:01:00"
categories:
  - "社會"
tags:
  - "中學生"
topics:
  - "我地呢班中學生"
image: "http://web.archive.org/web/2020im_/https://assets.thestandnews.com/media/photos/cos-13_52znv.png"
original_url: "thestandnews.com/society/我地呢班中學生-09-女扮男-的天主教徒-不論性取向如何-無人能阻你做自己"
---
![](http://web.archive.org/web/2020im_/https://assets.thestandnews.com/media/photos/cos-13_52znv.png)

「你最好嗌我小弟丫，唔好叫我小妹。」面前的中學生 CL 說。

L 是姓氏的縮寫，而 C 是 Colette，即聖女高萊德。出生於天主教家庭的 CL，小時候受洗成天主教徒，英文名字也是父母特地請神父取的。然而，他認為「CL」的稱呼更加貼近自己，說：「型啲，幾中性，啱我！」

童年生活並不愉快的 CL 記得，自從高小開始不時被同學欺負，男孩子尤其喜歡諷刺其性格和形象，「以前差唔多全世界都蝦我，都幾唔開心，我唔係好想再提」。

雖不抗拒校裙，但 CL 非常討厭短裙。他認為，裙子太短缺乏安全感，令穿著短裙的女性「無咗自衛能力，容易被人侵犯」。他雖然沒有類似的經歷，也沒有認識的人受到侵犯，但看到強姦新聞便會萌生恐懼，「我就係最驚呢啲，唔想自己係下一位，所以保護自己」。

「我決定咗女扮男，同埋單身一世，保障自己未來唔會受到其他嘢影響。」CL 喜歡中性打扮，強調喜歡穿著男仔衫，不代表討厭女仔衫；女扮男裝亦不一定要短髮，「但我好想試吓 gel 頭」。

性別光譜之上，16 歲的 CL 認為自己傾向「男嘅 role」。他又進一步指，跨性別人士主要有兩種形態，一種是接受手術，另一種則是透過打扮改變性別，「而我係透過打扮嗰啲」。他認為，無論男扮女，還是女扮男，最重要是「唔好破壞我嘅尊嚴」。

話雖如此，成長於天主教家庭，CL 承受的壓力極大。他畫畫時畫到雌雄同體時，媽媽便會說：「有無搞錯呀？你竟然畫呢啲嘢，早知唔俾你學畫畫！」父親的態度更為強硬，甚至會說：「你再話你唔結婚，扮男仔，我就踢死你！」近年，家姐拍拖之後，親戚又會問：「呢個係你家姐嘅男朋友，咁你呢？」

這些細細碎碎的語言堆疊起來，為 CL 帶來甚大的困擾。他想出席同志遊行，也被媽媽阻止，說：「佢話，如果係電視鏡頭見到你，你返去就知味道！好恐怖。」

CL 唯有在其他位置表達立場，例如學校的功課。DSE 選修視覺藝術的他，校內評估的其中一份習作，便是設計雌雄同體的服裝；而通識科的研習主題，則探討中學校園對於同性戀的接受程度，說：「呢啲功課都預咗俾人鬧，被人侮辱，被人踩，但我都會照做。」

「咩性傾向都好，你照去做囉，無人有資格阻止到你。」CL 坦言，無法同意部分《聖經》教義，亦承認自己不完全忠誠於天主，但他仍然堅持天主教徒的身份，說：「我覺得天主俾我智慧，我有善用。我有明辨是非嘅能力，有自決權，可以透過呢啲智慧來決定我嘅命運」。

（註：文中提及「女扮男」、「跨性別」等用語，取自受訪者使用的字眼。）

![](http://web.archive.org/web/2020im_/https://assets.thestandnews.com/media/photos/E6AA94E6A188_00020281229.jpeg20copy_Sk2it.jpg)