---
title: "【我地呢班中學生．03】籃球小子：畢業後想做警察，但 ..."
author: "立場報道"
date: "2017-09-21T14:43:00"
categories:
  - "社會"
tags:
  - "我地呢班中學生"
topics:
  - "我地呢班中學生"
image: "http://web.archive.org/web/2020im_/https://assets.thestandnews.com/media/photos/intervieweeface-01_vBcfk.png"
original_url: "thestandnews.com/society/我地呢班中學生-03-籃球小子-畢業後想做警察-但"
---
![](http://web.archive.org/web/2020im_/https://assets.thestandnews.com/media/photos/intervieweeface-01_vBcfk.png)

「我對 DSE 無乜感覺，考完之後諗住做消防或者警察。人工好，福利多，又唔駛讀書好勁，合格就得。」今年升上中六的 Peter 說。

Peter 祖籍汕尾，2008 年隨母親來港，現時與哥哥三人共住百呎劏房。他坦言自己成績「唔 OK」，但不討厭上學，道：「喺屋企都無嘢做，無咩玩，學校會同啲朋友一齊玩」。

喜歡打籃球的 Peter，是籃球校隊成員，惟今年超齡未能參加學界賽，但逢星期五都與朋友一起練波。打波，吹水，到晚上 11 點，球場關燈，他們才各自回家。

數月前，Peter 居住的劏房木蝨為患，幾乎所有傢俱都要丟掉，甚至床架都要換過。重新添置傢俱之前，他去過朋友家暫住，也睡過幾天賓館，現在總算安頓下來，說：「住嗰度好麻煩好辛苦，排咗好耐公屋，好多年都未上到樓。」

Peter 的哥哥不定時回家，收入也不穩定，有時甚至會向媽媽索取金錢使用。去年，爸爸過身後，家庭財政負擔更重，媽媽每日做足 12 小時養家，「睇到阿媽我覺得佢好辛苦。」

雖然如此，Peter 未有想過提早出身打工幫補家計，說：「我唔想咁快返工。返工好悶，好攰，係咁被人鬧。」他曾經做兼職賺取使用，就像剛剛過去的暑假，他到貨倉執貨，但做了幾天便辭工，說：「買到自己想要嘅籃球鞋，賺夠錢咪唔返囉。」

距離公開試尚餘半年時間，Peter 覺得「無乜感覺」，早已計劃完成中六之後，直接報考紀律部隊，看準其「人工好，福利多，又唔駛讀書好勁」的特點。

「而家警民關係好差，警察係咁被人鬧。」Peter 雖然沒有參與雨傘運動，但認為事件影響了自己做警察的志願，說：「做警察，好擔心係咁被人鬧。」因此，他現時考慮投考消防員；但若然考不上，也願意轉做警察，說：「被人鬧吓都無所謂啦，好搵就得。」

消防或警察並非其終極目標，Peter 希望自己十年後成為籃球教練，說：「但教練少錢嘛！而家仲未做到，所以要做住警察嗰啲先囉。」

![](http://web.archive.org/web/2020im_/https://assets.thestandnews.com/media/photos/E6AA94E6A188_0002028429.jpeg20copy_1y7kS.png)