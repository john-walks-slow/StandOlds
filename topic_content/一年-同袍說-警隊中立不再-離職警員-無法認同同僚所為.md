---
title: "【一年．同袍說】警隊中立不再　離職警員：無法認同同僚所為"
author: "立場報道"
date: "2015-09-25T13:41:00"
categories:
  - "政治"
tags:
  - "警權"
  - "同袍"
topics:
  - "警權"
image: "http://web.archive.org/web/2020im_/https://assets.thestandnews.com/media/photos/IMG_7009_RKahf.png"
original_url: "thestandnews.com/politics/一年-同袍說-警隊中立不再-離職警員-無法認同同僚所為"
---
![](http://web.archive.org/web/2020im_/https://assets.thestandnews.com/media/photos/IMG_7009_RKahf.png)
> 近月離職警員 阿龍

一年過去，雨傘運動改變了不少香港人的人生軌跡，許多人甚至因而承受代價：有人被撃打受傷，至今未癒；有人無辜被捕，折騰多時。

還有人因此離開原來工作 — 例如近月離職的阿龍。

「警隊唔應該係咁。」他慨嘆。

阿龍（化名）曾經是正規警察，佔領期間雖未參與「光明頂」行動，但那七十九天置身警隊內部，他卻自問感慨良多 — 特別是在經歷 928、暗角七警、朱經緯揮棍撃打途人等連串警隊風波以後。

一年後，他不再是警隊一員。「我真係認同唔到囉。」臉上掛著苦笑。

苦笑，因為阿龍無法認同的，不單是在事件中失職的前線同僚（如七警），還有為數眾多、是非不分、雙重標準的警隊夥計。

前者或是個別失德的事件，後者卻是警隊淪落的明證。

\*      \*      \*

![](http://web.archive.org/web/2020im_/https://assets.thestandnews.com/media/photos/IMG_6998_sAarm.png)
> 問阿龍有沒有一些跟警隊有關的物件，他說離職的時候有許多都交回了。這個是他的警員臂章，正面印有他的警員編號，但不便公開。

**「總之你犯咗法我就要做事」**

回到一年前，警方施放催淚彈一刻。當時，阿龍還是警察。

他並未被編配參與警方的「光明頂行動」，不用在佔領區執勤。佔領期間，他留守地區環頭，出勤行咇，維持治安。

但他依然記得自己在新聞片段裡目睹 928 一幕。「個腦一片問號，做乜事要無啦啦咁，無啦啦清場，無啦啦射催淚彈射到好 high。」他形容自己當時的心情是「無助」。大概，就跟大部分香港市民一樣。

金鐘漫天煙霧過後，阿龍觀察到警隊的氣氛開始改變，變得敵我分明。「佢哋已經唔理喇，只要你係那堆人（示威者），就算唔係激進，純粹聲援都好，只係十幾萬人的一份子，都會覺得你痴線、搞事、搵著佢哋來搞。」警隊內沒人願意理解示威者為何上街，為何佔領，總之佔路就是犯法，犯法就是敵人。

阿龍並不同意。當時他看重的，是示威者佔領背後的原因。「老老實實你生活在香港咁多年，你知道大部分香港人都唔想嘥時間出來搞事。學生就話有時間啫，有啲唔係喎，一放工就留六七個鐘到夜晚，甚至喺度瞓，然後第二日返工。」他認定佔領者絕不是「柴娃娃」，甚至講明假如自己不是警察，他也會上街。

身邊的同僚想法卻是絕對相反。阿龍憶述，當時警隊內部人人很自然地產生一種「大家庭」的感覺，希望槍口一致對外，「總之你犯咗法我就要做事，我係執法吖嘛，我一定岩吖嘛，你犯法我做嘢係天經地義啦。」

他回想，很多警察當時都把這些說話掛在嘴邊，重覆又重覆。

**忿恨的是雙重標準**

阿龍不否認這類說話有時也有道理，但他忿恨的，是愛把這些話掛在口邊的同僚們，根本抱持雙重標準，是非不分。「例如佢哋成日講『你犯法就拉你啦，我做咩要認同你呢，總之我要執法』，呢句嘢無錯架嘛……」問題是，到後來出現暗角七警、朱經緯揮棍等事件，阿龍接觸的同袍又搬了龍門，說這班搞事的抵打，甚至嫌打得少。

「咁雙重標準，即係根本無論發生任何事，你都係用『我哋啱哂』這個準則去 apply。」他心裡有氣。「咁無得玩架喎！」

雖然這些同袍不是動手的七警。「但你認同佢喎。你認同佢拎去暗角打喎，你覺得佢地拎去暗角呢個位蠢喎，應該再拎入啲喎。你話個警司摳得啱喎……我認同唔到囉。」

暗角七警案發生後，不少香港人以為有證有據，警察該會知衰。但根據阿龍的回憶，實情卻是當時警察普遍嘗試為失德警員尋找藉口，他自然不忿。「我心諗，嗰七個又唔係同你有親，警隊三萬人，嗰七個同你有利益咩？又唔係。點解你會咁做呢。」他再次將之歸因於警隊「大家庭」：

「好似你啲家姐細佬，出來犯咗事你就用盡任何方法幫佢。」他連聲苦笑。「但明明他們真的不是你家姐細佬嘛！他們純粹是跟你做同一職業的人，他們瀨咗嘢，你還要咁高調撐佢喎，係咪錯先？」

「真係認同唔到囉。」訪問裡，阿龍最常說就是這一句話。

\*      \*      \*

![](http://web.archive.org/web/2020im_/https://assets.thestandnews.com/media/photos/IMG_7003_Lzr0Q.png)
> 銀雞繩

**警隊內部不容異見　欺凌同袍**

偏偏佔領期間，差館裡盡是他認同不了的這些說話。

「一個人睇完電視，可以鬧足一日。播同一段片鬧一次，播第十次仲鬧緊。」最難受的不是要聽這些說話，而是不能反駁。「明明我覺得佢哋有時鬧嘅嘢毫無根據，甚至是錯的、雙重標準的，你都只能齋聽。」有時這些警察還會對住阿龍繼續罵示威者。「我唔應囉，側側膊，周圍望吓，有時『嗯』一聲，避得就避。」

當時很多同僚都會隨之附和，但阿龍自問從沒跟著鬧過半句，「笑笑口算囉，但唔係一日半日，日日都係咁的時候，就唔知點算。」

像阿龍一樣唯唯諾諾的人，只有少數。他甚至覺得當時自己在警隊裡幾乎找不到同路人 — 縱然他已經不算是「很黃絲」那一種。只是些微的獨立思考，那刻的警隊似乎也容納不了。

「好難受，好難受。」他猶有餘愠。

於是那七十九天的日子裡，警隊內部幾乎沒有任何異議聲音。就算有，也會被迅速懲罰。阿龍當時就收過同僚傳來一張截圖，裡面附有一位女警的姓名、警員編號等個人資料。原來這位女警在 facebook like 了《蘋果日報》的一個 post，結果被同事發現，迅速 cap 圖、起底，然後廣傳。

當然不是每個警察都如此仇恨示威者，甚至異見者。但佔領期間，警隊內部確有種排外，甚至仇外的情緒在擴張。

「整體來講警隊就是變到咁。細的只會愈來愈潛移默化，比這些訊息入腦，慢慢認同咗這些行為。」

一股只分敵我、不分是非的風氣如病毒在警隊內部逐漸蔓延，難怪令想法獨立的阿龍感覺「好難受」。

**「唔敢講我係警察」**

在差館要啞忍謬論，但脫下制服後，阿龍一樣不好過。

他說自己兩面不是人。「在出面不敢同人講自己是警察，不敢亦都不想。」他試過跟女朋友拍拖逛街，碰巧遇上她的朋友，被隨便問了一句「你男朋友做邊行架？」一句寒喧的說話，言者無心，聽者冷汗直流。「真係勁尷尬，尷尬到兜一大個圈都唔話比佢知我做邊行。」阿龍說，自己那一刻千方百計就是要守住這個秘密。若事後才知道呢？「起碼我 feel 唔到。」

不相熟的朋友還可搪塞過去，那本身相識的朋友呢？佔領期間，阿龍身邊就有不少朋友問他何時辭職，「唔係仲做下嘛」；有時候跟相熟友人出街，他們又愛跟阿龍開玩笑，當眾直呼「阿 sir」，教他極其難為情。

「屌，嗰吓直頭想拉佢入去打。仆街咪嘈啦，收嗲啦。」他咧嘴而笑。

現在回想好笑，但當時卻是緊張萬分。因為，兩面不是人。

＊      \*      \*

![](http://web.archive.org/web/2020im_/https://assets.thestandnews.com/media/photos/IMG_7000_kDKY0.png)
> （受訪者提供）

**警隊中立不再**

因此，佔領事件開始後不久，阿龍已經想過離開警隊。但想著想著，又覺不對路。「當時好難走，就算你唔係都好，他們（同僚）都會當咗你係黃絲，無可能在那段時間走。」他或許因為那個被起底廣傳女警的下場，教他不敢輕舉妄動，以免身份敗露 — 縱然他真的沒做過什麼，頂多算是一個「淡黃絲」。

阿龍甚至幻想過，「會唔會完咗件事之後（警隊）會變返以前咁呢？」

是天真也好，是避風頭也好。如是者，他又在警隊逗留一段時間。直至近月，終於再次下定決心離開。

與佔領時期相比，如今警隊所受的壓力已經消去不少，但這次令阿龍決心離開的，不是催淚彈，不是七警，不是朱經緯，而因為他徹徹底底相信，警隊經已不再是政治中立。

這結論源於他的執勤經歷。

阿龍說，警員在地區巡邏期間，經常會收到街坊投訴，說政黨擺的街站很吵耳，請他們去執行職務。他發現佔領後，「選擇性執法」在不少同僚身上發生：「見你係泛民的，如果有人投訴，就即刻做嘢；見你係建制派、民建聯的，就側側膊唔做，或者唔強硬。」阿龍的推測是在許多同僚眼中，民建聯不是跟政府對抗，不是跟警方對抗，較易「話為」，所以只會勸他們細聲一點；反觀泛民的，經佔領後跟警方勢成水火，不易合作，執勤警員也因而採取更強硬的態度。

他甚至聽過同僚私底下稱民建聯為「自己友」。

當然，阿龍也不相信這是由上而下的指令，講明哪些政黨要從寬，哪些政黨需從嚴。但他又強調，這絕不是一兩個夥記的個別執勤情況。

「好多個『個別』就唔係個別啦！」很明顯，這是佔領期間警隊與泛民示威者敵我分明而遺留下來的結果。

「所以你話係咪政治中立呢？我就肯定唔係。選擇性執法，話就話無，但你睇就知有，無可能無。」他的語氣相當肯定。

「講一套做一套，我就好唔認同囉。」

所以，他決定離職。

現在，他已經不再是警察。

\*      \*      \*

老實說，這決定絕不輕易。警員人工高，福利也好，資深的警員還可租用宿舍。「又穩定喎，只要唔犯大事，唔會俾人炒，唔會有裁員。」穩定，本是他當初考警察的原因 — 也許，就跟許多同袍一樣。

但阿龍說他絕不後悔。一年前的佔領期間，他壓力巨大，相熟的朋友甚至也看得出來，紛紛對他說，「你個人真係好失落，好謝，完全唔笑，講笑都唔笑。」

到了現在，不用當雙面人，甚至兩面不是人，他像放下心頭大石。「真係離開那刻，開心咗，精神咗，壓力無咗啦。」

「唔駛掩住良心做人，哈哈。」

頭頂的陽光普照，阿龍開朗地笑了。

![](http://web.archive.org/web/2020im_/https://assets.thestandnews.com/media/photos/IMG_6996_ZPmbP.png)
> （受訪者提供）