---
title: "【最後揮春？◆ 1】袁嘉蔚：好似每日倒數緊　做得幾多得幾多"
author: "立場專題"
date: "2021-02-05T20:32:00"
categories:
  - "政治"
tags:
  - "區議員"
  - "袁嘉蔚"
  - "宣誓"
  - "最後揮春"
topics:
  - "最後揮春？"
image: "http://web.archive.org/web/2020im_/https://assets.thestandnews.com/media/photos/20210205-2420copy_CjiJQ_xSDTtr4.png"
original_url: "thestandnews.com/politics/最後揮春-1-袁嘉蔚-好似每日倒數緊-做得幾多得幾多"
---
![](http://web.archive.org/web/2020im_/https://assets.thestandnews.com/media/photos/20210205-2420copy_CjiJQ_xSDTtr4.png)

> 「可能真係最後一次，用區議員身份幫街坊寫揮春。」

袁嘉蔚，南區區議員，前香港眾志成員，亦是初選大搜捕中，其中一名被指控顛覆國家的被捕者。訪問刊登之日，她因去年六四非法集結案上庭認罪，案件將於 4 月 16 日判刑，加上政府已經預告會在今年內推出區議員宣誓，種種前因都指向同一結論，「我上任第一日已經預咗，自己做唔足四年。」是故，她亦直言不諱，這次很可能是自己最後一次作為區議員為街坊寫揮春，她徐徐在紅紙上寫上「見字飲水」四字，希望街坊和港人可以保持身體健康、「Be water」面對艱困時局，如水般「逆流而上」。

「哎呀，水其實淨係會向下流，我係咪講錯咗？」亦只有這種偶爾的「蝦碌」、傻笑著的面容，才讓人想起，這位面對著暗淡前景、看來老練的區議員，其實不過是個 27 歲的大女孩。

上任不過一年多，袁嘉蔚每次她在地區擺街站寫揮春，都吸引長長的人龍，和她一道走上位於山上斜坡盡頭的辦事處，路過的街坊似乎都和她相識，總能寒暄幾句，以至她上任後幾個月，乾脆搬到選區田灣居住，「街坊煮多咗餃子、甜品，都會拎嚟問我食唔食，好似一班朋友住喺附近。」她形容這種住在選區，事無大小都可以現身介入，為的是一種作為「區佬」的「安心」，「有咩事我落樓就知道…唔使半夜三更打電話，又唔知人哋聽唔聽。」

在這個「區佬」辨事處門外，寄住了一隻野貓，懶懶閒地躺在辦事處門檻邊的一張軟枕上，訪問期間窗外不時傳出路過居民逗貓的笑語，「摸下佢啦摸得架」，以至在辦事處書架上滿滿的文件夾，放了街坊的「平安紙」、「長生津」的申請表。

「講平安紙咁，唔係淨係過嚟簽個名，立份遺囑咁簡單，佢可能坐到埋嚟想同你傾計，可能佢仔女已經搬走，無人同佢一齊住，佢好孤獨…佢覺得舒服嘅，先會願意同我講。」

![](http://web.archive.org/web/2020im_/https://assets.thestandnews.com/media/photos/129954248_1817457185073321_8049569935639848604_o_3Pr2x_dZE03XY.jpg)
> 圖片來源：袁嘉蔚 facebook

這些聽來瑣碎的種種，正正就是區議員的日常，看似亦和 2019 年民主派「光復」區議會時的想像亦有很大差距，「我係覺得做區，係唔可以放過任何一年瑣碎嘅事。」例如對她而言在田灣帶來最滿足的「政績」，是她仍身為「社區幹事」時跟進的田灣商場發展，最終揭發商場興建國際學校違反地契，到去年年底商場丟空多年後有 Food court 開幕，來源都不過是一些生活瑣事，「本身係一個街坊好簡單抱怨，商場咩都執晒，買菜好唔方便。」

「你就會諗，點解個商場會變成咁，先發現原來要起學校，原來違反地契。」即使簡單如屋村清潔狀況，都可能是反映背後外判制度問題，關心區內的大事小事，民生以至大政治，袁嘉蔚已經是一個融入社區、入型入格的區佬，但留給她的時間已經不多。

> 「都已經命不久矣。」

確實，2019 年參選時，雖然早已退黨，但有過香港眾志背景袁嘉蔚已經是被 DQ 的熱門人選，最終過關並當選，但未來將實施的區議員宣誓，是她面對的第一把屠刀，她身負的非法集結案 4 月判刑，刑期多於 3 個月，或被還押以至缺席時間太長，都可能令她失去區議員的位置，更別說她更身負「顛覆國家」的指控。

「警署有塊板寫覊留人士，因咩事被拘捕，我見到自己個名，袁嘉蔚，隔離括住『顛覆國家』，覺得好超現實。」今年 1 月 6 日，袁嘉蔚和 50 多名民主派因初選被捕，扣在她身上的罪名是「顛覆國家」，「我記得臭格有個阿叔想同我傾計，『喂阿妹你衰咩呀?』」

「我『顛覆國家』。」她答。

![](http://web.archive.org/web/2020im_/https://assets.thestandnews.com/media/photos/79120242_10158199775106422_2172387363030827008_o_jnWGH.jpg)
> 袁嘉蔚、岑敖暉、張崑陽、何桂藍、黃之鋒、羅冠聰、梁凱晴於維園等出席六四 31 周年「晚會」

無論這指控對袁嘉蔚以至其他被捕者區議員而言有多超現實，都是他們必須面對的現實，一把隨時可以「斬殺」他們區議員生涯的屠刀，「都係做得幾多得幾多，有咩政策想推推咗先，撥款想盡快處理咗先。」而她念茲在茲的，除了希望可以在餘下不知有多長的任內，批核撥款推動地區性別教育，更重要的是教街坊，如何自己處理問題，「除咗搵區議員之外，你自己作為香港人有咩權利？就算第二日我已經唔再係區議員，佢搵唔到人幫手，都會識得自救。」讓居民自立自主，是她希望可以在餘下時間內做到的事，正如當日居民用選票讓她能自立一樣，而即使將來她未必再會是區議員，她和這區的緣份亦不會變，若能以自由之身做到的服務，她仍會繼續，最大的分別可能是議員內少了一道把關的力量，以及失去區議員薪津，她未必能負責現時住所的租金而要搬走，「可能半夜三更未必可以隨傳隨到。」

說得平靜，但面對國安法以至不知長短可能的監禁，袁嘉蔚不會不覺得恐懼，「就係知道自己驚，先有能力去克服」，她曾經的黨友黃之鋒、林朗彥、周庭都已身在獄中，羅冠聰和初選時聯合宣傳的張崑陽則流亡海外，「但我覺得，個精神大家仲係一齊，我唔覺得自己特別孤單」，亦是這些精神，在陪伴著她走過作為區議員，作為一個自由的人，可能最後的時光。

> 「每一日又好，成個任期又好…好似每日都倒數緊，但又唔知道倒數緊咩，end 個日子係邊，但係個感覺好重，好似嚟緊就 DQ、就嚟坐監。」

「唯有想做咩，試咗去做先囉。」語畢，袁嘉蔚輕輕一笑。

![](http://web.archive.org/web/2020im_/https://assets.thestandnews.com/media/photos/OY40673220copy_aCqn4_dL6Mu8u.jpg)
> 袁嘉蔚與她親手寫的揮春「見字飲水」

\*　　　\*　　　\*

> **專題「最後揮春？」**
> 
> 農曆新年臨近，一向是區議員為居民寫揮春、閒話家常的日子。然而政治壓力加上宣誓安排，不少人預期或出現區議員 DQ 潮，換句話說，民主派今年寫的揮春可能已是任內最後一張。
> 
> 《立場》專題「最後揮春？」，找來逾 30 名曾於任內被捕或曾被左報炮轟威脅 DQ 的民主派區議員，讓每人自由揮筆寫揮春，記錄他們對街坊、香港人的祝願。