---
title: "【周梓樂死因研訊】 死因庭筆記：警員講解如何調查事發現場（問答節錄）"
author: "採訪手記"
date: "2020-12-14T21:51:00"
categories:
  - "法庭"
tags:
  - "周梓樂"
  - "周梓樂死因研訊"
  - "周梓樂死因庭"
  - "死因庭筆記"
topics:
  - "周梓樂死因研訊"
image: "http://web.archive.org/web/2020im_/https://assets.thestandnews.com/media/photos/popo-32_hvjhA_qKg36ub.png"
original_url: "thestandnews.com/court/周梓樂死因研訊-死因庭筆記-警員講解如何調查事發現場-問答節錄"
---
![](http://web.archive.org/web/2020im_/https://assets.thestandnews.com/media/photos/popo-32_hvjhA_qKg36ub.png)

林志強是負責調查周梓樂案件的偵緝高級警員，今天他在庭上的作供，講述自己到停車場翻看閉路電視、調查現場的情況。  
死因研訊主任葉志康（下稱「葉」）提問警員林志強（下稱「警」）。

**一、關於停車場三樓的調查（節錄）**

葉：你在現場（指停車場三樓）的觀察是？  
警：冇咩特別嘢，如果有可疑，我會影咗相先嘞。  
葉：現場有冇血跡？  
警：有，二樓平台咪有咯。  
葉：咁三樓呢？（提醒正在談論的是三樓）  
警：冇（血跡）。  
葉：矮牆對落係水跡？  
警：相信係嘞。  
⋯⋯  
葉：水跡份量有幾多？  
警：我冇留意呀。  
葉：以你觀察，你知唔知點解水跡會存在？  
警：知，我有去過現場，停車場洗車好正常。  
葉：你有見到？  
警：當然冇見到嘞。

\*    \*    \*

**二、關於停車場的總體觀察（節錄）**

葉：你11月4日早上11點左右去到停車場 A，有什麼觀察？  
警：我由斜路上三樓，感覺三樓同二樓差唔多。二樓有平台（指停車位矮牆外有行人路），上三樓就冇嗰個位置。熟嗰就知，唔熟嘅會唔知原來（三樓）冇平台。  
葉：有冇任何令你覺得有可疑嘅地方？  
警：如果有我會第一時間檢取嘞。  
葉：即係有定冇？  
警：冇。

\*    \*    \*

**三、主動表示調查資料少（節錄）**

葉繼續詢問停車場調查情況，林志強主動提及警方關注案件、而資料不多。  
警：呢單案件我哋警方都好關注，雖然冇咩人匯報。可以話，現場啲人就匯報畀消防，去到醫院又冇人畀資料（畀警方）⋯⋯  
葉：你想表達咩意思？  
警：所有資料都係從傳媒到睇到。剩係知一個後生仔，科技大學，跌咗落來。  
葉：你意思係，當時（11月4日早上11時）警方未有接到正式投訴或者報案？  
警：係。資料好少，可以睇嘅只有現場，現場有灘血，隔離有樓梯，我行過都冇咩。

\*    \*    \*

**四、為何之前沒提及4支固定鏡頭（節錄）**  
葉：（停車場）除咗你講嘅「波波鏡」（林志強用語，指圓形的移動閉路電視鏡頭），仲有冇其他？  
警：有「梗鏡」（固定鏡頭），二樓有兩個，地下有兩個，影住出入口位置。應該4支左右。  
葉：你11:40入停車場閉路電視房，喺房有睇到嗎？  
警：睇唔到。  
葉：你知唔知點解？  
警：而家梗係知嘞。（固定鏡頭）唔係屬於威信（物業公司）停車場。  
葉：當時呢？  
警：（我）同同事提過。當時主要搵返死者身影。

（林志強警員之後還負責到醫院安排周梓樂屍體送至殮房，讓周父母辨認遺體，到周家檢取周梓樂物件，以及到殮房觀察法醫解剖。）

（2020年12月14日，周梓樂死因研訊第17天）  
 

![](http://web.archive.org/web/2020im_/https://assets.thestandnews.com/media/photos/chow-24_9lxAa_ZkSUsoT.png)