---
title: "「幻愛橋」新年燈飾，你真係覺得靚咩？"
author: "This is 呃"
date: "2021-01-13T08:00:00"
categories:
  - "城市"
tags:
  - "幻愛橋"
topics: []
image: "http://web.archive.org/web/2021im_/https://assets.thestandnews.com/media/photos/20210113-39_CTgJU_iIdM1jr.png"
original_url: "thestandnews.com/city/幻愛橋-新年燈飾-你真係覺得靚咩"
---
![](http://web.archive.org/web/2021im_/https://assets.thestandnews.com/media/photos/20210113-39_CTgJU_iIdM1jr.png)

日韓影視作品大受歡迎，帶動粉絲到拍攝地點朝聖，例子屢見不鮮。可能因為疫情，香港人難出境，焦點便放回本土。港產片《幻愛》去年票房大收，一度掀起「屯門一日遊」的小熱潮。不少文青情侶不惜騎牛入屯門，走訪一個又一個取景地。其中一個熱點必然是《幻愛》海報的拍攝地點——屯門碼頭海濱長廊。

屯門碼頭海濱長廊本身平平無奇，一如其他區的海濱長廊，沿岸設了些鐵欄。最最特別可能就是有一段直通海中心，走在上面有走入水中的感覺，尤其深夜，這裡還看到星星呢！正因這些特色，電影才決定在這裡取景吧？

難怪，昨日看到區議員甄紹南在 Facebook 宣佈「幻愛橋新年燈飾」時，引起網民熱烈討論。裝置是這樣的：長堤兩旁欄杆裝設米色及粉紅色碎燈至燈塔，長堤上方安裝方形LED燈飾；圓形觀景台擺設桃花樹，樹上及旁邊圓形柱增設紫色及粉紅色LED碎燈。

喂！唔係呀化？先唔好提，桃花樹搞到好似「生左椰菜花既J」咁。睇圖我以為去咗新城市廣場頂樓咩「空中花園」喎！條橋本身好地地，做乜硬係要裝燈閃下閃下閃，仲要大紅大紫咁好俗氣囉。搞成咁，光害咁大，一定睇唔到星啦。原本寧靜浪漫的氣氛，而家俾你搞彎曬喇！

審美嘅嘢果然係好主觀。有人話好靚、好fancy，「影婚纱相都得」，勢成「打卡熱點」。最浮誇係同區另一個區議員張錦雄話：「換屆換人之後的區議會，連燈飾都換埋，希望給到大家不一樣的感覺！」地點可能唔一樣嘅，建制派未必睇港產片嘛，但燈飾的 taste 真係無獨有偶。

好在都有人眼睛還是雪亮的，狠批佢「毫無美感，好地地一個電影景點係保護佢，而唔係畫蛇添足。」啱啊！況且，取景地本身已經吸引唔少影迷去朝聖，你再咁搞一搞，唔係影迷純粹打卡的人都湧過去。人山人海，鬥迫，咁好咩？

仲以為送舊就可以迎新，過時過節唔駛再見到啲「核突 Hong Kong style」燈飾，點知⋯⋯唉。無論中意唔中意都好，燈飾工程已經獲得區議會通過，昨日正式動工，預計今個月27號亮燈，為期一個月。