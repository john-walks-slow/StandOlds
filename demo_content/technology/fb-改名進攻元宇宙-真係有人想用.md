---
title: "FB 改名進攻元宇宙　真係有人想用？"
author: "李勁華"
date: "2021-10-29T11:25:00"
categories:
  - "科技"
tags:
  - "Facebook"
  - "Metaverse"
  - "元宇宙"
  - "朱克伯格"
  - "meta"
image: "http://web.archive.org/web/2021im_/https://assets.thestandnews.com/media/photos/247564926_300865145188087_3291053842682176466_n.jpg"
original_url: "thestandnews.com/technology/fb-改名進攻元宇宙-真係有人想用"
---
![](http://web.archive.org/web/2021im_/https://assets.thestandnews.com/media/photos/247564926_300865145188087_3291053842682176466_n.jpg)

睇緊 FB / Meta 的presentation，真係打飛機到呢… 同 2003 年 DoCoMo 嗰份 3G 飛機稿一樣（啲 idea 幾乎一樣，都係remote hologram / 3D model）。

樣樣VR乜R都要做3D model，但係根本搞唔掂砌3D model個ROI，企業係唔肯俾高人工去做啲咁悶咁食物鏈底層嘅工作，因為做到出嚟又唔會點賺到錢。

成件事就係似而家下下都$30,000叫人用啲工具/平台砌個Website出嚟，做咗出嚟又嫌唔夠好，改來改去都唔收貨，結果個website勉強做咗出嚟對生意都冇幫助，叫做人有我有咁。

而最大嘅致命弱點，就係佢唔肯放棄Oculus/Quest，即係一定要戴個VR/AR（乜R物R）眼鏡先玩到。無論你做到個眼鏡幾細幾輕（20年後再講）都好，保守估計有三至四成人係唔會用，包括生理上嘅問題例如大近視、散光、頭暈，又或者係心理問題，抗拒戴呢啲Google Glass類形嘅device。

喺一個virtual world（或者潮啲叫metaverse）裡面，everything is digital, in a controlled environment。即係everything can be tracked，監控會比而家更容易，一舉一動都係全天候real-time監控住，絕對冇私隱冇自由，而我對Facebook的私隱處理係極有保留。

講到Gaming，除咗2018年推出嘅Beat Saber，仲有咩可講？2021年尾仲係攞嚟做demo，而你同我都未玩過，真係得個woow字。

MZ唔係一個visionary，最多只算係futurist，而佢嘅future只係同2003年嘅DoCoMo差唔多，都係來來去去嗰幾味，3D/Hologram/VR/AR/Second Life，一個近20年前日本人已經想像過嘅future。

你可以話「車～以前冇啫，唔代表嚟緊做唔到」。冇錯，有啲嘢真係受限於科技暫時做唔到，未來會做到，例如Internet、智能電話、串流影片、加密貨幣、垂直降落嘅火箭等等。

但係亦有啲唔關科技事，係關乎人類習慣嘅事，例如飛天車、3D遊戲/電視、智能雪櫃、VR鹹片、機械寵物 etc etc，呢啲全部都係過眼雲煙。

Facebook最強嘅，係演算法同監控巨量用戶數據嘅能力。比著一般社交媒體，你個timeline正常都係俾啲奇怪廣告post霸晒，又會成日見到印度、埃及、菲律賓、俄羅斯嘅post。但係FB唔會，佢係嚴密監控，幫你篩走晒呢啲怪嘢，就算係廣告都係正常嘢，呢個先係佢地犀利嘅地方。

所以我唔係話MZ唔勁，佢係勁，但佢唔係Steve Jobs，佢諗出嚟而死亡咗嘅project真係不計其數，唔係話佢唔應該不斷試，我鼓勵佢試多啲添，個根基咁厚，佢有本錢試乜都得。我只係話，佢唔係一個有vision嘅product designer，太刻意去做某啲嘢，就算有巨大財力同先天優勢，都係唔會咁易俾佢chok到出嚟。

反而好多創意，都係無心插柳，例如AWS，就係咁啱得咁橋chok咗出嚟，又或者係AirBnB呢啲，都係咁啱食正個市場未滿足到嘅demand，結果就成功咗。

Metaverse、乜R物R呢啲，講咗幾十年，個demand喺邊？有冇人真係好想用呢？係冇人想用定係個市場連自己都未知自己好想用？我比較傾向係前者。

結論係，FB係勁嘅公司，MZ都係勁嘅人，但係佢勁嘅唔係創造新產品。我認為FB都係等其他人成功咗然後直接收購，好過靠佢老闆隔一排又諗埋啲唔知咩嘢，做一兩年又冇晒聲氣，咁會仲好啲。

（標題為編輯所擬）

[原刊於作者 facebook](http://web.archive.org/web/20211108161414/https://www.facebook.com/startupgrandline/posts/300864095188192?__cft__[0]=AZVYxT522Sm0bySTgWVhVUpkW7ijjOMyP1fa1AlsK7Z6SMIZwZVr-WXh9Ikp52Xa3mGCsNGaBmjhb5LVGYz_Ogrkdo6Of0qXMBRWVPf4XQZ4522WgkF5YgY7h1KLT2g2VjScBFwvgAVZlCTEVnRm5KyA&__tn__=%2CO%2CP-R)