---
title: "#HomeCouture 留喺屋企玩「花臣」"
author: "葉靄瑤"
date: "2020-04-10T12:35:00"
categories:
  - "藝術"
tags:
  - "fashion"
topics: []
image: "http://web.archive.org/web/2021im_/https://assets.thestandnews.com/media/photos/Untitled-5-28_UaQUh.png"
original_url: "thestandnews.com/art/homecouture-留喺屋企玩-花臣"
---
![](http://web.archive.org/web/2021im_/https://assets.thestandnews.com/media/photos/Untitled-5-28_UaQUh.png)

隔離隔到悶，蛋糕又焗過，劇又煲晒，有冇開始想玩下「花臣」？鍾意「花臣」嘅各位，可以試下挑戰 instagram 嘅 challenge #HomeCouture。世界各哋嘅「花臣」愛好者都開始用舊衫同雜物重新創作自己版本嘅 Designer collection。

由一個英國男子 George Serventi 營運嘅 Cult Fashion IG "[Skipdin](http://web.archive.org/web/20211229132218/https://www.instagram.com/skipdin/)" 最近發起 IG challenge #[HomeCouture](http://web.archive.org/web/20211229132218/https://www.instagram.com/explore/tags/homecouture/) 挑戰網路世界嘅各位。喺英國著名時裝學府 Central Saint Martins 畢業嘅佢同埋一班同學仔亦率先喺屋企取材創作咗好多好有心機嘅作品，非常有心思。

**Molly Goddard AW19**  

![](http://web.archive.org/web/2021im_/https://assets.thestandnews.com/media/photos/00_dip_5-1280x938_TmmFv.jpg)
> George Serventi (@skipdin) recreated Molly Goddard's AW19

一撳入去 Serventi 嘅 IG，見到呢件就已經心心眼。Serventi 應該係用咗啲粉紅色雪梨紙，雖然冇原裝嘅顏色咁 sharp 但係形態像真度真係高呀！（題外話，唔知有冇人上年睇過容祖兒 Pretty Crazy 演唱會，當時容祖兒都有著過呢條非常有舞台感嘅紗裙，令人一見難忘呀！）

**Viktor & Rolf AW18**  

![](http://web.archive.org/web/2021im_/https://assets.thestandnews.com/media/photos/00_dip_6-1280x938_Cv1Ju.jpg)
> Harrison France recreated Viktor & Rolf AW18

對呢條裙有印象嗎？當時都有網路瘋傳，大家都話「Fashion 呢啲嘢我識條鐵咩？」，但偏偏呢條裙就成為咗 Viktor & Rolf 其中一條經典之作。前排有個香港嘅 M 巾廣告都抄考咗呢條裙做造型，即刻引起一連串嘅討論呀。

**YSL Haute Couture 1965**  

![](http://web.archive.org/web/2021im_/https://assets.thestandnews.com/media/photos/Screenshot202020-04-1020at2011.56.0320AM_FxfNQ.png)
> Recreated YSL Haute Couture 1965 @coolheadstudents

呢條經典中嘅經典，YSL 嘅針織婚紗都有人 recreate，連埋佢學埋 model 嘅姿勢，加埋用紙條綁返啲蝴蝶結嘅 details 真係無得輸啊！！！

George Serventi 講點解會發起呢個挑戰，係因為喺大家被困屋企嘅時候想用漫畫式嘅時尚去為心情緊張嘅大家提供一啲緩解嘅方法，即使喺網上都見唔到面，大家都可以喺屋企發揮創意，用幽默嘅方式為我哋鍾意嘅 Fashion 喝采！其實仲有好多好好嘅再造作品，大家不妨上 IG search #HomeCouture 欣賞下，有興趣的話，仲可以加入呢個挑戰添。