---
title: "15年前今日　1:99 音樂會"
author: "林兆榮"
date: "2018-05-24T23:21:00"
categories:
  - "生活"
tags:
  - "沙士"
topics: []
image: "http://web.archive.org/web/2021im_/https://assets.thestandnews.com/media/photos/33360573_10160183457365417_2877945662496833536_n_eThkb.jpg"
original_url: "thestandnews.com/personal/15年前今日-1-99-音樂會"
---
![](http://web.archive.org/web/2021im_/https://assets.thestandnews.com/media/photos/33360573_10160183457365417_2877945662496833536_n_eThkb.jpg)
> 1:99音樂會Poster， 私人藏品。

沙士的回憶都好集體：六點半新聞報確診人數，死亡人數、戴口罩、停課、在報紙看自己屋企有無成為疫廈、「千祈千祈千祈，洗手洗手洗手」：一時間六百萬人集體行動。十五年後，你隨便問一個香港人「沙士時你做緊D咩」，大概都是這些答案。

那年暑假特別長，但屬於個人的回憶其實很零碎。只記得考完試，無街去。不是因為沙士，而是連續二十幾日的暴雨。沙士時期唔會搵到暑期工，於是每天和朋友由旺角徒步到尖沙嘴，又由尖沙嘴行返旺角。兆萬Chic之堡瓊華走了不知幾十遍。加拿芬道日日大叫執笠清貨的CD店仍在；最記得加連威老道平價成衣，和漆咸道二手潮衫（二手都要六七百甚至過千），那時口臭叫人「故衣舖」。沙士過後，香港可謂百廢待舉，旅行社無生意無團出，開始搞好多香港一日遊，行山出海chok墨魚 — 我一次都無去過。繼續玩彌敦道步行團，隔天出發。

後來返暑期工，$20一個鐘，係好Q好洗。唱K$29、Tamiya 最大盒的大和號戰艦$150；特登等無冷氣的89返沙田$4.2；去屯門阿麻屋企住幾日當旅行度假（有幸遊過《無人駕駛》時期的屯門濕鳩商場）。但這些都很零碎 — 整個沙士時期，唯一連貫的記憶，就是1:99音樂會（2003年5月24日舉行）。

音樂會在大球場舉行。那時候很沉迷聽903，新歌很熟；家人則會播7,80年代 cantonpop ... 90年代中後期幾乎一片空白，$50 入場費的確是廉價補習。我是在1:99 才認識「頭髮亂了」；1:99也是我唯一親眼見過梅豔芳。

但最記得是謝霆鋒，「頂包案」後再次上台。結他好像故障了「我本來想好型咁上台架，但我好憎結他無聲。支結他呢，陪著我行九十幾萬人既巡迴演唱會架」... 語畢，一野扑支結他落地，再大力掉左三四次都絲毫無損。最後，謝霆鋒同支結他都無事，我尷尬得要到看不到舞台的大球場麥當勞冷靜冷靜。