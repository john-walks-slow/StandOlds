---
title: "《Error 自肥企画》結局末段對白紀錄：一個人唔會成功　但如果每一個人都盡力嘅話"
author: "全文轉載"
date: "2021-05-22T03:14:00"
categories:
  - "文化"
tags:
  - "error"
topics: []
image: "http://web.archive.org/web/2021im_/https://assets.thestandnews.com/media/photos/ERROR1_sX3Sm.jpeg"
original_url: "thestandnews.com/culture/error-自肥企画-結局末段對白紀錄-一個人唔會成功-但如果每一個人都盡力嘅話"
---
![](http://web.archive.org/web/2021im_/https://assets.thestandnews.com/media/photos/ERROR1_sX3Sm.jpeg)
> 《Error自肥企画》大結局 (Viutv截圖)

> 編按：Viutv 綜藝節目《Error 自肥企画》大結局 — 「電視？為什麼？」昨晚（21 日）播出，節目最後一節中有約八分鐘的短劇；以下為最後一節全節對白內容。

【字幕：電視？為什麼？  
時間、西曆 2021 年。太多疑問，太少答案的年代，對於 Error 來說《自肥企画》似是完成了，但還在尋找拍攝的理由。由於受播映時間、預算所限，因此以「新世紀」的前衛方式去補完 — 某些答案。】

Dee：呢度，係邊度呀？節目係咪已經完咗喇？  
肥仔：係娛樂完成，但係播映時段未終結嘅世界。  
193：係熄電視之後嘅世界。  
保錡：呢個世界曾經存在，但一日有互聯網，佢都唔會再嚟臨。

（Dee拿起電話）

肥仔：只要你而家一拎起電話，呢個電視播出嘅所有嘢，就會了無意義，係咪要咁做？  
（193、保錡站在Dee身後）  
193：可唔可以陪多我一陣？可唔可以比我陪吓你？  
保錡：你有冇嘢想問？  
Dee：點解，點解要拍節目？點解要駕駛Error？

【字幕：拍節目、何故】

193：首先要問，點解你要拍節目？  
Dee：因為公司要我拍節目。  
肥仔：公司有好多Artistes，經理人亦都可以幫你推job。  
Dee：因為自肥，話到明係自肥，唔拍咪好傻囉。  
保錡：唔係！  
Dee：因為我驚呀！我駕駛Error，係因為我驚呀！唔拍節目，根本搵唔到自己！

【字幕：Error、是甚麼】

肥仔：只要駕駛Error，就可以搵到自己嘅價值架喇咩？  
Dee：係，只要駕駛Error，大家會comment，會like會share，我覺得駕駛Error，大家會了解我多啲。係好自肥，咁樣有咩唔啱喎！  
保錡：努力迎合期望，唔會填滿你嘅空虛，大家唔係一直，都好希望Error出擊㗎咩？係咁㗎啦！  
193：呢個係你說服自己嘅答案。  
保錡：Error嘅本質係咩呀？  
Dee：呃.....吓？

【字幕：ERROR】

193：Error係香港跳唱團體， 成員有梁業、何啟華、郭嘉駿、吳保錡。  
Dee： 呢幾個人睇落有啲陌生，就算我喺入面都有咁嘅感覺。點解嘅？  
肥仔：呢啲片段，係片段嘅存在，缺乏前文後理。  
193：但好多人都會自行整理出立體嘅人格，投射落去。  
保錡： 你根本唔識我。立體嘅人格唔係真人相處，你整合唔到，你根本唔識我。  
193： 鏡頭面前，有時我哋只係一組剪接出嚟嘅符號。  
肥仔：Error都係符號，係一種意義嘅載體。 蛇蟲鼠蟻屎尿屁，整蠱挑戰大懲罰，都係一種意義嘅載體。  
Dee：係.....係咩意義呀？  
保錡：係娛樂。

【字幕：娛樂、何故】

肥仔： 娛樂嘅目的同意義，單純就係娛樂本身，係「amusement」， 喺陪伴、係安慰。  
保錡： 呢個係艱難嘅時代。  
肥仔： Error隱喻緊世界其實唔係有咁多制肘。  
Dee：但現實太多制肘。  
肥仔：隱喻緊世界其實唔係有咁多痛楚。  
Dee：但每日都痛不欲生！  
193：最痛嘅時候，都可以不按牌理咁歡笑，係Error發放嘅意義，係呢時代大家都需要嘅能力。  
保錡：都係你需要嘅能力， 你都係大家嘅一份子。  
193： 駕駛Error。  
保錡：駕駛Error。  
肥仔：駕駛Error啦。  
Dee：但.....但其實我唔一定要駕駛Error㗎， 我做網絡紅人都可以娛樂大家㗎， 我有養貓、我識跳舞、我可以拍搞笑短片， 或者我可以用其他媒體，將意義用文字講出嚟，大家都係理性㗎，會明白㗎！ 我唔需要Error、唔需要電視！

【字幕：電視、為甚麼】

肥仔：因為所有嘢都係娛樂。  
Dee：我唔認同！ 媒體每一日都有報導重要嘅事情呀！  
肥仔：關你乜事呀？  
Dee： 唔係咁㗎，個世界仲係好有意義㗎！  
193： 所有嘅新聞、所有你接收到，之後唔能夠令你作出現實反應，又或者唔容許你作出現實反應嘅資訊， 社交媒體嘅圖、片。  
肥仔：都係娛樂。  
保錡： 你坐喺office、坐喺地鐵、瞓喺張床度，有咩貴賓到訪、有咩災禍、邊個性開放、邊個多咗個噴水池  
193：全部缺乏前文後理，了無意義，係片段化，泛濫、無用嘅麻醉藥。  
保錡：擘大你雙眼。  
Dee： 唔係咁㗎！  
保錡：擘大你雙眼！

![](http://web.archive.org/web/2021im_/https://assets.thestandnews.com/media/photos/ERROR2_aH3Nw.jpeg)
> 《Error自肥企画》大結局 (Viutv截圖)

（Dee捂耳尖叫）

肥仔：片段化嘅零碎娛樂，令大家習慣覺得 ，任何意念可以喺幾分鐘，或者幾十秒之內表達。  
193：但意念其實唔係咁。  
保錡：慢慢所有人都唔能夠再有專注力，承載重大意念。  
肥仔： 雖然娛樂本身係電視存在嘅目的， 但而家反而變成對抗零碎娛樂嘅武器。  
193： Viu嘅戰鬥、Error嘅戰鬥，係用節目凝聚同埋補完專注力。  
Dee：戰鬥？  
保錡：重要嘅戰鬥，未必係今日。  
Dee：啊，我想問講咗咁耐，係咪因為唔夠預算、唔夠時間製作一個精彩嘅大結局？  
193：絕對唔係。  
保錡：你嘅睇法反映咗你嘅高度。  
Dee：答我呀！ 你哋係咪搞緊gag呀？  
肥仔： 如果剛才嘅解說，對你嚟講了無意義，咁就係。如果講咁多嘢，都係為咗表達製作組爆budget、拍唔哂、剪唔切。呢一個戲劇轉折，提供到娛樂咩？  
193：非常好嘅娛樂。  
保錡：但我會推到所有意義！  
肥仔： 如果觀眾未準備好戰鬥，嚴肅謹慎嘅警醒有咩為？  
Dee： 哈， 好彩你哋搞緊gag嘅啫，幾驚你哋講認真嘢呀。  
肥仔（搖頭）：佢未準備好。

【字幕：大家都去了哪裡？】

Shirley Sham：唔好逃避你見到嘅嘢，即使有幾咁無力，都要張開眼睛活著。  
Dee：美女郊遊遊？  
Shirley Chan：唔好畀戰鬥既定嘅符號所規限，每日自肥，總會得到力量！要耐心靜候！  
Marco：要戰勝荒謬，首先要接受荒謬嘅必然性。  
George：文明總會勝利，係信念！  
Dee：大海男兒？  
Phoebus：相信一種價值，因為價值係由我哋主觀去定義。 只要你相信，佢永遠都會存在。  
Dee：越嚟越多唔識嘅人出現咗呀！  
肥仔：佢哋全部都唔係坐以待斃嘅人。  
保錡：就算你唔完美。  
Marco：就算有人漠視你！  
Dee：唔好逃避！  
Phoebus：就算所有事都唔順利，都要記住自己能夠貢獻到嘅嘢，唔好否定你當初相信嘅價值。  
Dee： 唔好逃避！  
Shirley Sham：每次懷疑嘅時候都問一次自己，點解會喺度，喺度又係做乜嘢。  
Shirley Chan： 如果未搵到答案，咁就再試一次，唔好停止嘗試。  
Dee：唔好逃避！  
Dee：我明喇！  
Dee：Error並唔係唯一戰鬥緊嘅人，只要一日仲留喺呢片土地上，每一個人都用自己嘅方式，喺自己嘅崗位戰鬥，一個人唔會成功，但如果每一個人都盡力嘅話，每一個人都盡力嘅話！  
（眾人鼓掌）  
Dee：（大家）

  
【字幕：多謝大家，恭喜Error自肥成功】

眾人：好！！

  
【字幕：終結（以有限）開始（製無限）】

Error歡呼  
193：知我哋咩料啦！  
保錡：有你有我！  
肥仔：出擊啦Error！  
Dee：嗯！

* * *

【主題曲播放】

（喺呢個夜闌人靜嘅夜晚，viutv呢度有位好勤力嘅導演，仲喺度度緊嘢！導演！）  
Mike導：係  
（咁夜搞咩？）  
Mike導：我哋準備緊聽日嘅拍攝，聽日就係我哋節目嘅第三日拍攝，咁呀，你覺得點呀最近拍得？  
（你好尷尬！）  
Mike導：我想講，我哋而家拍緊嘅嘢，其實係，我自己覺得係一啲好奇怪嘅嘢嚟嘅。 我唔係太肯定出到街，（觀眾）會係有啲咩嘅反應，我覺得 一係就係會好爆好特別嘅存在，一係就好x尷尬嘅嘢， 我覺得我哋係行緊呢一個方向，我諗拍多幾日，會個方向定少少。但至少拍左頭3集。係啦，我哋係做緊呢啲嘢。  
（ 最緊要知自己拍緊啲啫，係咪話？）  
Mike導：都知嘅，我會覺得呢一個節目會係一個會對而家香港嘅電視業，帶嚟少少衝擊嘅，少少。  
（龐大衝擊得唔得呢？）  
Mike導：龐大嘅衝擊...「好x難睇，咁x差嘅節目」「咁尷尬嘅節目」！  
（可能係，你講到我都好驚㖭）  
Mike導：唔知呀，ok呀，但我覺得，至少有一樣嘢好正嘅就係，我覺得我哋係行緊一啲好特別嘅路，呢啲特別嘅路，淨係我哋先至會去行，係囉。  
（係，唔緊要啦，橫掂成日都瀨嘢㗎啦）  
Mike導：係啦。執完道具未呀？我想問你。  
（聽日拍咩呀？）  
Mike導：我X呀！  
（拜拜）

【字幕：全篇完】