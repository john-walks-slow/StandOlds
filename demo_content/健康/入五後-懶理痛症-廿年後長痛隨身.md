---
title: "「入五後」懶理痛症　廿年後長痛隨身"
author: "賽馬會流金匯"
date: "2021-06-01T09:15:00"
categories:
  - "健康"
tags:
  - "痛症"
  - "長者痛症緩解計劃"
image: "http://web.archive.org/web/2021im_/https://assets.thestandnews.com/media/photos/image001_MRjPF.jpg"
original_url: "thestandnews.com/健康/入五後-懶理痛症-廿年後長痛隨身"
---
![](http://web.archive.org/web/2021im_/https://assets.thestandnews.com/media/photos/image001_MRjPF.jpg)
> 圖片來源：photoAC

【文：賽馬會流金匯 特約記者姜素婷】

「周身痛」這回事，總會與長者扯上關係。然而，有研究痛症的家庭醫學學者指出，大眾眼光應該要放在減少社會整體的痛症人口上，主要對象非痛症初起的「入五後」莫屬。

「香港中文大學賽馬會長者痛症緩解計劃」總監薛詠珊表示，當痛症發展至嚴重程度時，很難處理，醫生能做的也有限，除了處方止痛藥，實在沒有很多「法寶」可用。故此，要喚起那些處於早期痛症的患者「好好面對問題」的意識，及早以針對性運動等非藥物方法處理，以免損傷累積，無法緩解。

![](http://web.archive.org/web/2021im_/https://assets.thestandnews.com/media/photos/E986ABE7949FE8969BE8A9A0E78F8A-1-E5A79CE7B4A0E5A9B7E6949D-1024x575_izqUW.jpg)
> 圖為「香港中文大學賽馬會長者痛症緩解計劃」總監薛詠珊。（姜素婷攝）

身兼中大賽馬會公共衞生及基層醫療學院副教授（家庭醫學）的她認為，社會很值得在中年以至五六十歲的輕度痛症患者身上下工夫。可是，現實往往不如預期。她一口氣道出三個原因。

首先，人到中年，總會開始發現身上痛楚處處。雖然他們的徵狀才剛剛出現，還未退化至嚴重程度，照理不難處理，但中年痛症患者大多**缺乏求醫動機**，非到了劇痛階段，是不會去看醫生的。「……你（指「入五後」）個痛係有時好啲，有時差啲，你梗係覺得：『我想去（睇醫生）嘅時候又冇事囉噃！』（於是）你又唔想搞咁多嘢。其實呢楂人 — 喺我嘅角度 — 係最幫得到，係可以prevent佢哋20年之後出現一啲慢性痛症，但係呢楂人我哋冇辦法，我哋 catch 唔到。」

其次，是中年人**不知道痛症可以預防**。「痛症都要預防，但係預防嗰part其實我哋做得好差，做得差嘅意思係冇人知道呢樣嘢可以預防。你唔覺得你（作為醫生）同人哋（指患者）講痛嘅時候，佢（指患者）**冇諗過其實呢個痛係佢廿年累積而來**？譬如佢廿年裏面又唔做運動，佢嘅姿勢又差又成日玩手機，跟住食嘢又唔食多啲蛋白質（攝取蛋白質不足致缺乏肌肉），即係幾樣嘢加埋（而造成）。」

第三，則是痛症預防本身也為醫療政策所忽視。「事實上，政府亦都唔會畀資源你（醫療體系）做呢一樣嘢。我哋成日話就話 preventive care 啫，但係**預防咁多疾病，幾時輪到痛症？**」她說。

那麼，到了最後，當輕微痛症惡化成慢性痛症，便如薛詠珊所言：「冇得返轉頭，冇得話嚟到睇完醫生，食粒藥以後就好似後生咁 — 呢樣嘢係冇可能。」

撇除政策層面的因素，作為「入五後」，假若出現痛症，不要以為小事又或疼痛症狀暫時消失而置之不理，應及早求醫，並[通過運動增強肌肉](http://web.archive.org/web/20211229133000/https://beta.thestandnews.com/personal/%E5%9C%A8%E5%AE%B6%E9%81%8B%E5%8B%95%E6%8E%A8%E4%BB%8B-%E7%B7%A9%E7%97%9B%E7%AF%87) ，加上[改善姿勢](http://web.archive.org/web/20211229133000/https://beta.thestandnews.com/%E5%81%A5%E5%BA%B7/%E6%94%B9%E5%96%84%E5%A7%BF%E5%8B%A2%E8%88%87%E6%97%A5%E5%B8%B8%E8%AD%B7%E7%90%86%E4%B8%A6%E8%A1%8C%E6%B8%9B%E7%97%9B%E7%97%87) 以應對。

原文刊於[賽馬會流金匯](http://web.archive.org/web/20211229133000/http://www.jcch.org.hk/story/%e3%80%8c%e5%85%a5%e4%ba%94%e5%be%8c%e3%80%8d%e6%87%b6%e7%90%86%e7%97%9b%e7%97%87-%e5%bb%bf%e5%b9%b4%e5%be%8c%e9%95%b7%e7%97%9b%e9%9a%a8%e8%ba%ab/)