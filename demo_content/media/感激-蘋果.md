---
title: "感激《蘋果》"
author: "葉一知"
date: "2021-06-22T22:31:00"
categories:
  - "媒體"
tags:
  - "黎智英"
  - "蘋果日報"
  - "壹傳媒"
  - "明報"
topics: []
image: "http://web.archive.org/web/2021im_/https://assets.thestandnews.com/media/photos/194946184_8DAUr.png"
original_url: "thestandnews.com/media/感激-蘋果"
---
![](http://web.archive.org/web/2021im_/https://assets.thestandnews.com/media/photos/194946184_8DAUr.png)
> 壹傳媒大樓（資料圖片）

知道《蘋果》必死後，心情好差。本文冇乜營養，純粹寫吓感受，宣洩一下。

因為爸爸買《明報》，加上查先生的光環，所以我看《明報》大。同時，我也愛睇《壹週刊》，因為覺得佢真係做到「求真」，林振強真係好好睇。

《蘋果日報》面世時，讀緊大學，特登喺宿舍行好遠去買咗份。年少，正義感強，不懂世故，覺得《蘋果》的風格邪邪地，唔太鍾意。後來發生陳健康事件 — 可算是《蘋果》最黑的歷史，更加沒有好感。

那時，肥佬黎是甚麼？我記得有個新聞學導師講過（忘了誰），佢係梟雄，梟雄，是貶義的，形象就是《古惑仔》電影中那個「肥佬黎今次我就撐你啦」嗰個「肥佬黎」，衰人一個。

當然，今天，以及以後的歷史中，肥佬黎必然是英雄！也當然，需要英雄的時代，都是可悲的。或者，我寧願肥佬黎仍然是很多人眼中的梟雄，至少，他繼續做梟雄，佐證時代還是如此自由，如此美好。

這就是我與《蘋果日報》的前期。

後來，應該是 23 條前一兩年，因為《蘋果》的立場，我開始看。同時，《明報》也越做越差，越來越歸邊，除了副刊外，沒有可觀之處。

《蘋果日報》，慢慢變成人權自由的傳媒代表。有一次機緣巧合，聽毛孟靜講 talk，她提到，有人話肥佬黎將民主自由當成一個市場，因為市場需要，所以佢撐民主自由，所以就賣紙。你看，肥佬黎的形象就是這樣差。

如今，毛和黎都在獄中。民主自由是迎合市場的計算？那代價未免太大了。

Anyway，是不是市場定位，《蘋果》有多大的缺點，我都諒解，因為我不再是那個只有正義感卻一無所知的小伙子。

多年前，接受過幾次《蘋果日報》和《壹週刊》的訪問。如今才說，還年輕的我，私下覺得很開心，那畢竟是我天天看的報紙啊。再後來，幫爽報寫通識，在《蘋果動新聞》現身，都是難忘的經歷。

後來，我不想曝光，所以開始拒絕一些訪問，慢慢也自然冇人識你，價值歸零，也不會有人找你。直至幾年前，有個《蘋果》記者想搵深水埗長大的人講深水埗，找上了我，我也表明，因為是《蘋果》，我才破例做這個訪問。

就在《蘋果》被殺的一年，我還義務幫《蘋果》一個平台做教育節目。我也曾說過，媒體不付錢要找我做工作，不做了，除了《蘋果》邀請我做……

如今《蘋果》被殺，回想往事，不勝唏噓。這都是我對《蘋果》的回憶，寫到這裏，心有戚戚焉……

感謝過往《蘋果日報》找我做訪問和合作的記者、編輯，讓那樣平凡的我，留下與《蘋果》有關的寶貴回憶。

願安好。好人一世平安！

香港真係好靚，因為曾經有《蘋果日報》這道風景。

[作者 Facebook](http://web.archive.org/web/20211229132222/https://www.facebook.com/yipyatchee/posts/3039107726336563)