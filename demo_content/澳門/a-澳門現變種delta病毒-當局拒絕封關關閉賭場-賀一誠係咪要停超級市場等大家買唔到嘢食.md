---
title: "變種 Delta 病毒襲澳門　政府拒關賭場　賀一誠：點解超市又要開?"
author: "立場報道"
date: "2021-08-04T15:27:00"
categories:
  - "澳門"
tags: []
image: "http://web.archive.org/web/2021im_/https://assets.thestandnews.com/media/photos/2-04_copy_NyatUsy.png"
original_url: "thestandnews.com/澳門/a-澳門現變種delta病毒-當局拒絕封關關閉賭場-賀一誠係咪要停超級市場等大家買唔到嘢食"
---
![](http://web.archive.org/web/2021im_/https://assets.thestandnews.com/media/photos/2-04_copy_NyatUsy.png)
> 資料圖片，來源：Healthycliff Syndor @Unsplash

澳門早前發現有一家四口確診 Delta 變種武肺病毒，政府今日（4日）宣佈，在 8 月 5 日凌晨零時起，澳門將關閉 19 類娛樂場所，包括戲院、酒吧、美容院及健身室等，但不包括賭場。澳門特首賀一誠表示，不會「一刀切」全面封關及關閉賭場，更反問「點解超級市場又要開，係咪要停超級市場，等大家買唔到嘢食？」

澳門將關閉 19 類娛樂場所，包括戲院、酒吧、卡拉OK、美容院、保齡球場及健身室等，但賭場則不在此限，被指是雙重標準。賀一誠批評有關説法，「每一樣嘢全部大家就一刀切，呢個唔係我哋政府負責任嘅態度......所有出入境我停晒，咁我係最安全，大家做鴕鳥政策，日日就係自己澳門人對澳門人，係咪會救得到我哋澳門嘅市場？」

**賭場與超市比較 形容前者有足夠防護措施**

他又將賭場與超級市場做比較，反問「我哋唔可以咁簡單要公平性，不如宣布所有賭場停曬，所有經濟活動全部停晒，咁你問我超級市場使唔使停呀？點解超級市場又要開，係咪要停超級市場，等大家買唔到嘢食？」他形容，政府現時是「精準進行不同的處理」，疫情不是在賭場內發生，在進出者須使用健康碼及戴口罩的防護措施下，不需要關閉賭場。

賀一誠期望在 14 天内完成防疫工作，屆時有望重開 19 類娛樂場所。他又相信 9 月 12 日開展的立法會選舉將正常舉行，「如果沒有其他病原體，在 14 天之内能控制，會恢復正常的經濟活力」。