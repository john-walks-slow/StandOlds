---
title: "【Junior．專訪】蘇樺偉與蘇媽　神奇母子高低神奇路"
author: "體路編輯室"
date: "2021-11-27T19:03:00"
categories:
  - "體育"
tags:
  - "殘疾運動員"
  - "蘇樺偉"
  - "媽媽的神奇小子"
  - "殘奧"
image: "http://web.archive.org/web/2021im_/https://assets.thestandnews.com/media/photos/20246563453534141325445235.png"
original_url: "thestandnews.com/sport/junior專訪蘇樺偉與蘇媽-神奇母子高低神奇路"
---
![](http://web.archive.org/web/2021im_/https://assets.thestandnews.com/media/photos/20246563453534141325445235.png)
> 《體路》製圖

【體路 × Junior】香港傳奇跑手蘇樺偉雖然退役多年，但他的神奇之旅依然持續，以其故事為藍本改篇的電影《媽媽的神奇小子》（下稱《神奇小子》）好評如潮，上畫超過三個多月依然旺場，上月更獲提名代表香港競逐奧斯卡。蘇樺偉的故事從屋邨走到殘奧會，再由田徑場走到奧斯卡，兩母子直言「發夢都估唔到」，冀電影能讓大眾了解殘障運動員一路走來的奮鬥史，喚起社會對運動員及殘障人士的關注。

![](http://web.archive.org/web/2021im_/https://www.sportsroad.hk/wp-content/uploads/2021/11/20211124_sportsroadjunior53_sowawai_04.jpg)

《神奇小子》由構思至上映，足足蘊釀七、 八年，蘇媽媽直言起初難料一套勵志電影會如此受歡迎，從未幻想電影會獲提名角逐「奧斯卡金像獎最佳國際影片」，蘇樺偉則指聞訊後非常開心，「好難先可以入圍，要有能力先可以被提名，知道一刻真係覺得冇可能嘅情況。」電影劇情勵志，兩母子砥礪前行的經歷感人真摰，蘇媽媽指自己與朋友多次入場，每次都感觸落淚，「我次次睇都從頭喊到尾，因為睇返後生都幾慘。」

![](http://web.archive.org/web/2021im_/https://www.sportsroad.hk/wp-content/uploads/2021/11/20211124_sportsroadjunior53_sowawai_02.jpg)

樺偉雖然「輸喺起跑線」，但 1996 年他參與阿特蘭大殘奧會卻「贏在終點線」，與接力隊合作為港隊摘下歷史首金，電影中的主角懵懵懂懂，只顧著飲可樂和食牛扒，他笑說當屆衝線過後以為已可離場，殊不知還有下文，「隊友話要繞場一周，我問咩嚟㗎？100 米我盡哂力跑喇，仲叫我繞場一周？好辛苦呀。」當時蘇樺偉人在外，與母親聊長途電話一幕極為催淚，蘇媽媽坦言兒子每次出外也牽腸掛肚，晚晚失眠，「當時長途電話費貴到『阿媽唔認得』，我就全靠打電話去殘奧會問情況，等佢哋話返畀我知。佢自細我就湊住佢，一要分開大家都唔慣，每逢比賽我都失眠，擔心佢瞓唔夠、輸咗又會心情唔好，呢啲心情係不由自主。」

![](http://web.archive.org/web/2021im_/https://www.sportsroad.hk/wp-content/uploads/2021/11/20211124_sportsroadjunior53_sowawai_03.jpg)

戲中另一經典場面當數 2008 年北京殘奧會，蘇媽媽指當屆港隊於健全奧運未有斬獲，由於蘇樺偉以往於殘奧屢獲獎牌，出發前社會對他寄望甚殷，「香港市民好好心，行街見到會叫佢『攞金牌！為香港爭光！』，不過無形中會有啲壓力。」那年蘇樺偉先後於 100 米及 400 米跑失利，他憶述到最後一項 200 米賽前壓力極大，「我冇辦法放鬆，心理壓力大到係有史以來最大，我好想攞金牌，所以心情好緊張。」結果他頂住壓力再成飛人，賽前度日如年的媽媽在北京鳥巢的看台上也鬆一口氣，她透露賽後原來有段小插曲，「佢一跑完就有人畀區旗佢，但係下面有班工作人員守住，唔畀人落去，中間相隔好遠，我話『我個仔攞金牌呀！』佢又好心通融畀我過去，咁我即刻同佢影兩張相，當時個腦係興奮到一片空白。」

![](http://web.archive.org/web/2021im_/https://www.sportsroad.hk/wp-content/uploads/2021/11/20211124_sportsroadjunior53_sowawai_01.jpg)

> 咁叻嘅運動員，資源幫助應該要多啲。

「神奇小子」五戰殘奧會成就斐然，然而財政一度成為蘇樺偉奔跑的攔路石，一句「我返去跑步嘅話，每個月政府津貼得 3,000 蚊咋」的電影對白引起網民熱話，紛紛討論殘障運動員缺乏支援的困境。蘇媽透露蘇樺偉曾考慮如電影情節般退役，幫補家計，「運動員資助唔係多，出嚟正正式式搵份工都有萬零蚊。」幸好其時歌手劉德華雪中送炭，主動邀請蘇樺偉到其歌迷會工作，蘇樺偉才得以延續運動員生涯，「我 2004 年奧運後見到華仔，佢問我係咪讀緊書？我話搵嘢做喇，佢話『咁不如嚟我度做，出返糧畀你』，嗰陣去比賽唔使扣假，要訓練都可以早退。」電影中蘇樺偉難以兼顧接拍廣告和訓練，蘇媽媽苦笑道，「以前邊度有咁多廣告吖，有就唔使窮啦。」她表示早年政府對運動員無甚財政支援，一家人節衣縮食支持兒子跑步，即使後來增設獎金等補助，但殘障運動員商業價值較低，與健全運動員所獲的資源相比僅杯水車薪，「我唔係話多怨言，但係咁叻嘅運動員，政府又肯定佢，資源幫助應該要多啲。」

![](http://web.archive.org/web/2021im_/https://www.sportsroad.hk/wp-content/uploads/2021/11/20211124_sportsroadjunior53_sowawai_06.jpg)

體院主席林大輝早前受訪時指體院運動員資助有提升空間，又引例表示李慧詩如退役將有近百萬退休金，蘇媽媽慨嘆蘇樺偉「出世得早，可惜制度改革得遲」，拼搏 21 年換來一身傷患，雖然他已然退役，亦期望下一代運動員能更有保障，「佢付出哂青春，周身都傷患，睇醫生都係錢嚟，唔係講笑，體院以前一個月都有幾次免費按摩，但傷患係跟佢一世，其實真係應該要考慮返畀退休金運動員。」今屆奧運及殘奧會掀起「港隊熱潮」，蘇樺偉認為獎金以外，更希望大眾能持續支持港隊運動員，「每一個運動員都為香港、為自己爭光，好需要社會大眾嘅鼓勵，運動員好辛苦練習，如果有人關注，會令運動員覺得辛苦都值得。」

![](http://web.archive.org/web/2021im_/https://www.sportsroad.hk/wp-content/uploads/2021/11/20211124_sportsroadjunior53_sowawai_05.jpg)
> 《媽媽的神奇小子》電影劇照

> **電影鏡頭後的小故事**
> 
> *   **派財神**  
>     電影中蘇樺偉新年挨家挨戶派財神卻被童黨欺凌，他指當年眼見其他小孩拍門「派財神」，他便有樣學樣，而鄰居亦對他非常友善，有一戶知道他們家境平平，本來平常只派一元利是，那次卻向蘇樺偉送上十元。
> *   **追火車**  
>     談起蘇樺偉與火車鬥快的故事，蘇媽媽笑說「冇拍戲咁優美」，不過兩母子以前確會街上會鬥快跑步，猛喚蘇樺偉「快啲快啲，追媽咪！」

圖：麥景智、徐嘉怡  
文：洪量丰

原文刊登於[《Sportsroad Junior》Issue #53](http://web.archive.org/web/20211127114554/https://www.sportsroad.hk/archives/358960)

> ### Sportsroad Junior
> 
> ![](http://web.archive.org/web/2021im_/https://www.sportsroad.hk/wp-content/uploads/2021/11/sportsroadjunior53_cover_800.jpg)
> 
> ![](http://web.archive.org/web/2021im_/https://www.sportsroad.hk/wp-content/uploads/2021/11/sportsroadjunior53_backcover_800.jpg)
> 
> [《Sportsroad Junior》](http://web.archive.org/web/20211127114554/https://sportsroad.hk/junior)為全港首本月刊學界體育報，創刊號於 2016 年 1 月隆重出版，內容涵蓋全港各區學界體育賽事，現時派發據點超過全港 200 間中、小學。我們正陸續增加免費派發的學校數目，如學校有興趣訂閱本刊，請電郵至 [\[email protected\]](/web/20211127114554/https://www.thestandnews.com/cdn-cgi/l/email-protection)，或填寫[網上訂閱表格](http://web.archive.org/web/20211127114554/https://bit.ly/2DgmaeJ)，並留下負責老師、班級數目、所需訂閱數量等資料，我們會盡快回覆及安排，謝謝你對《Sportsroad Junior》的支持。
> 
> 我們目前亦設有以下公眾派發點：[油麻地百老匯電影中心](http://web.archive.org/web/20211127114554/https://www.cinema.com.hk/tc/site/cinemainfo/CINEMATHEQUE/info)、[太子閱讀時代書店](http://web.archive.org/web/20211127114554/https://shop.hkbookera.com/)、[尖沙咀 YMCA 會員服務部](http://web.archive.org/web/20211127114554/http://www.ymcahk.org.hk/member/index.php)、[修頓室內場館票務處](http://web.archive.org/web/20211127114554/https://www.facebook.com/southornstadium/)、[麥花臣室內場館](http://web.archive.org/web/20211127114554/https://www.facebook.com/MacPhersonStadium/)、[九龍灣 Mega Ice](http://web.archive.org/web/20211127114554/http://www.megaice.com.hk/)、[元朗區體育會](http://web.archive.org/web/20211127114554/https://www.facebook.com/YLDSA/)、[沙田體育會](http://web.archive.org/web/20211127114554/https://www.facebook.com/stsald/)、[大埔體育會](http://web.archive.org/web/20211127114554/https://www.facebook.com/%E5%A4%A7%E5%9F%94%E9%AB%94%E8%82%B2%E6%9C%83-811130309262319/)、[北區體育會](http://web.archive.org/web/20211127114554/https://www.facebook.com/%E5%8C%97%E5%8D%80%E9%AB%94%E8%82%B2%E6%9C%83-1071998639514022/)、[荃灣球星羽毛球專門店](http://web.archive.org/web/20211127114554/http://starsports-co.com/)，數量有限，派完即止。另外，我們亦有個人訂閱服務，詳情可[按此](http://web.archive.org/web/20211127114554/https://www.facebook.com/sportsroadjunior/posts/1150500572023264)瀏覽。