---
title: "【 東京奧運】乒乓女將奪銅　母親憶述李皓晴曾想放棄　「唔緊要，最緊要問你自已呢三年係咪付出好多？」"
author: "立場報道"
date: "2021-08-05T16:13:00"
categories:
  - "體育"
tags:
  - "蘇慧音"
  - "李皓晴"
  - "蘇俊華"
image: "http://web.archive.org/web/2021im_/https://assets.thestandnews.com/media/photos/%E6%9D%8E%E7%9A%93%E6%99%B4%E5%AA%BD%E5%AA%BDlink_e3F8kN4.png"
original_url: "thestandnews.com/sport/ab-東京奧運乒乓女將奪銅-母親憶述李皓晴曾想放棄-唔緊要最緊要問你自已呢三年係咪付出好多"
---
![](http://web.archive.org/web/2021im_/https://assets.thestandnews.com/media/photos/%E6%9D%8E%E7%9A%93%E6%99%B4%E5%AA%BD%E5%AA%BDlink_e3F8kN4.png)

香港乒乓球女子代表隊勇奪團體賽銅牌，三位女將的家人都有出席電視台的直播節目。其中「大師姐」李皓晴的母親多次激動哽咽憶述女兒奮鬥過程，表示皓晴讀書時，她們與女兒有個協定，給她三年時間，在學業與全職打波之間作抉擇，結果成就了今天的銅牌；皓晴賽後受訪時感謝父母給她追夢的機會。蘇慧音的姊姊則透露，妹妹一向學業成績優秀，轉為全職運動員「放棄咗好多嘢」；蘇慧音表示，有時覺得曾是港隊代表的父親蘇俊華「好煩」，但仍很感謝他不斷鼓勵。

李皓晴的爸爸媽媽出席《香港開電視》的直播節目，媽媽說，皓晴兒時因為要兼顧練波，「做功課做到 12 點幾，第二朝 6點幾又要返學」。長期艱苦作戰導致她大近視，三年級已經 300 度，需要戴矯視鏡，「戴到成對眼紅晒，如果唔係幾百度你叫佢點打波？」

女兒終於圓夢，媽媽激動哽咽說：「開心到唔識講，等咗 20 年。」她說女兒在學業中途欲轉做全職運動員，「我哋承諾畀三年佢，三年之後死火嘞，要考會考，又要打波。有日佢打電話畀我，話想放棄。我同佢講。你放棄唔緊要，最緊要問你自已呢三年係咪付出好多。」最終在父母與教練支持下，皓晴堅持追夢。

![](http://web.archive.org/web/2021im_/https://assets.thestandnews.com/media/photos/ping2.jpg)

**李皓晴：多謝佢哋畀我追夢**

李皓晴今日 (5 日)賽後接受訪問時說：「呢幾日佢哋(父母)都whatsapp畀我，叫我加油，喺屋企攞晒歷屆吉祥物、擺晒喺梳化希望畀啲運氣我。噚日爸爸叫唔好講咁多嘢，淨係叫我加油。多謝佢哋畀我追夢。」她又勉勵年輕一輩運動員及他們的家人，「要由學生轉全職運動員好大抉擇，希望今次成績可以推動家長，畀佢哋(孩子)參與乒乓波專業道路。」

蘇慧音的父親則在同一節目悼遪，女兒兩歲時「唔識打(乒乓波)，淨係執波，發覺佢打到下，先慢慢畀佢打。」蘇父蘇俊華也曾是香港乒乓球代表隊成員，他說女兒文武皆宜，「鍾意睇書、畫畫」。蘇慧音的姊姊形容她是個「文人」，「鍾意寫小說，讀書又好，轉全職時放棄咗好多嘢。」她又透露，蘇慧音每當賽場失意時，就到河邊唱歌。

蘇慧音在賽後訪問中說，其父母均很關心她的表現，「由單打開始，(父母)好擔心自己發揮，不斷鼓勵，佢哋勁想搵我又唔敢騷我。」雖然她笑說覺得本身是乒乓球教練的爸爸「有時好煩」，但始終在鏡頭前向他道謝，因為爸爸「不斷鼓勵我」。

![](http://web.archive.org/web/2021im_/https://assets.thestandnews.com/media/photos/ping5.jpg)

**視像對話：「好耐冇見」**

《香港開電視》其後再安排李皓晴、蘇慧音透過視像通訊與家人對話。李皓晴的父母一見到李皓晴馬上說，「好耐無見！」李皓晴的媽媽對女兒說，知道會上節目出鏡後覺得「好慘」，「你贏波我又會喊，你輸波我都會喊」，「你好叻，完成到出發前目標，因為你都講過好多世界賽已獲獎，唯一奧運未攞過。」

李皓晴爸爸則在旁邊說，奧運踏上頒獎台真的是運動員的榮譽，替女兒很開心。李皓晴回答，自己在體院房間內貼有「奧運誓奪獎牌」的標語，自己和隊友終於做到。李皓晴母親感動，忍不住流淚指，「真的無揀錯條路，你真係完成到」，又叫女兒好好享受完成夢想的感覺，但同時叮囑「唔好周圍走，因為疫情」。

蘇慧音的爸爸蘇俊華則對女兒說：「恭喜恭喜，夢想成真。」蘇慧音指，昨日知道有不少親友會到錄影廠觀看她比賽「嚇死我、驚樣衰，但其實佢哋睇我都比到我好大支持」。蘇慧音又問父親她今日「打成點？」蘇俊華回應「超水準！」蘇慧音說，爸爸在她三歲多時就教她的「急下旋」，「估唔到今日咁煞食！」

杜凱琹父母則出席了奧海城的直播節目，杜的媽媽目擊女兒奪銅成功後激動落淚說：「心都跳出來，雖然好像三比零，但每分都好重要。今日打得超水準，上上落落、太刺激。我覺得是團隊發揮出來，每個人都打出逾二百分。」