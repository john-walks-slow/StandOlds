---
title: "【10.1 前夕】觀塘翠屏南邨琴鍵加索帶斜掛國旗　憂心街坊：跌落街整傷人邊個負責？"
author: "立場報道"
date: "2021-09-30T22:50:00"
categories:
  - "社會"
tags:
  - "國旗"
  - "翠屏南邨"
topics: []
image: "http://web.archive.org/web/2021im_/https://assets.thestandnews.com/media/photos/chinaflag-LINK.png"
original_url: "thestandnews.com/society/101-前夕觀塘翠屏南邨琴鍵加索帶斜掛國旗-憂心街坊跌落街整傷人邊個負責"
---
![](http://web.archive.org/web/2021im_/https://assets.thestandnews.com/media/photos/chinaflag-LINK.png)

10.1 前夕，觀塘翠屏南邨翠櫻樓的一面外牆，有人在每層的走廊位置斜掛國旗。記者現場所見，每層均「梅花間竹」式斜掛至少三面國旗。翠櫻樓約有 24 層，即大樓至少斜掛了 72 支國旗。

由高層向下望，部分旗幟已被風吹至捲成條狀，每面國旗以長逾三米的鐵通穿起，以索帶、鋼琴琴鍵拆下的木條和膠條固定在欄杆位置。今夜風勢微弱，仍可見鐵通有輕微顫動，有居民經過時看見並說，「哇，都幾危險喔。」

![](http://web.archive.org/web/2021im_/https://assets.thestandnews.com/media/photos/WhatsApp_Image_2021-09-30_at_22.32.05_3.jpeg)

住在翠屏南邨另一座的居民林女士在翠櫻樓樓下經過時，抬頭張望。她指，今日在 FB 群組看見相片，遂經過時留意，「睇下係咪真係咁誇張」，又直言「緊係有（危險）啦，唔知點解要插到咁樣，係咪咁樣叫尊重？」她指，不清楚插國旗的人有無向房署申請，「如果無申請就侮辱咗支國旗𠻹，如果申請咗，咪 Okay 囉。」

**街坊指曾有人報警　引述警員指穩陣**

林女士表示，同邨其他座未見類似情況，認為如此展示國旗作用有限，「有幾多人真係『岳』高頭望？愛國係擺喺心㗎嘛。」

亦有街坊向《立場》表示，懷疑該位置不是合法晾曬位置，今日下午曾致電房署查詢，亦有人曾向警方報案，惟警員回覆稱檢查過相關國旗的安全，認為「穩陣」。有街坊表示擔心，認為應轉以 banner 展示，「即使跌落街都係一塊布無咁危險啦，但鐵通、晾衫竹跌落黎會死人架，紮唔穩跌落街，整傷人見血或死人，咁邊個負責？」

除翠櫻樓外，附近翠屏道、佳廉道、福塘道一帶，每隔十米亦有國旗固定在欄杆上，亦可見有「九龍社團聯會」橫額。

![](http://web.archive.org/web/2021im_/https://assets.thestandnews.com/media/photos/WhatsApp_Image_2021-09-30_at_22.32.05.jpeg)